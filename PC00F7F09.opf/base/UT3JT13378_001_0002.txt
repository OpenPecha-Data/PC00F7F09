 པར་སྐྲུན་གསལ་བཤད།

དཔལ་རྒྱལ་དབང་ཀརྨ་པ་གསུམ་པ་རང་བྱུང་རྡོ་རྗེས་མཛད་པའི་མངོན་རྟོགས་རྒྱན་གྱི་ས་བཅད་སྣང་བྱེད་སྒྲོན་མེ་གཞུང་དང་བཅས་པ་དང༌། ཤེར་ཕྱིན་སྐབས་བརྒྱད་ཀྱི་སྟོང་ཐུན་དང༌། དབུ་མ་ཆོས་དབྱིངས་བསྟོད་པའི་རྣམ་བཤད་བཅས་འདི་རྣམས་ཀྱི་མ་དཔེ་ནི། སྔོན་ཆད་བོད་གངས་ཅན་ལྗོངས་སུ་བྲིས་མ་རེ་ཟུང་མཇལ་རྒྱུ་ཡོད་པ་མ་གཏོགས་རྒྱ་བལ་འབྲུག་ལ་སོགས་པར་དཔེ་རྒྱུན་ཤིན་ཏུ་དཀོན། ད་ལམ་༧སྐྱབས་རྗེ་རྡོ་རྗེ་འཆང་མཁན་ཆེན་ཁྲ་འགུ་རིན་པོ་ཆེ་མཆོག་ནས་གཞུང་དེ་རྣམས་ཀྱི་མ་ཕྱི་ཐབས་འཚོལ་གནང་སྟེ། དཔེ་རྙིང་བྲིས་མ་ཞིག་རྙེད་སོན་བྱུང་བ་དང་གློག་ཀླད་ནང་བཅུག་སྟེ། མ་དཔེར་ཡིག་ནོར་ཕྲན་བུ་སོང་བ་རྣམས་ནོར་བཅོས་ཅུང་ཟད་བགྱིས་ཏེ། དེ་བྱིངས་རང་སོར་བཞག་ནས་ད་ལམ་ཝཱ་ཎ་བཛྲ་བིདྱཱ་དཔེ་མཛོད་ཁང་ནས་གསར་དུ་པར་སྐྲུན་ཞུས་པ་འདི་ལ་ཉམས་མྱོང་དང་ཤེས་རྒྱ་དམན་པའི་དབང་གིས་ཆད་ལྷག་དང་ནོར་འཁྲུལ་སོགས་མཆིས་ན། རྒྱ་ཆེར་གཟིགས་པ་པོ་རྣམས་ཀྱི་སྤྱན་སྔར་བཟོད་གསོལ་ཞུ་བ་དང་ཆབས་ཅིག་བཀའ་སློབ་ལྷུག་སྩོལ་ཡོང་བར་ཞུ། ཝཱ་ཎ་བཛྲ་བིདྱཱ་དཔེ་མཛོད་ཁང་ནས། སྤྱི་ལོ་ ༢༠༠༤ ཟླ་ ༨ ཚེས་ ༡༢ ལ།