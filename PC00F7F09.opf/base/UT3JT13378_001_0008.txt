༄༅། །དབུ་མ་ཆོས་དབྱིངས་བསྟོད་པའི་རྣམ་པར་བཤད་པ་བཞུགས་སོ།།

༄༅། །བླ་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། སེམས་དང་སེམས་བྱུང་རྙོག་པ་རབ་ཞི་ཞིང༌།། ཇི་ལྟ་ཇི་སྙེད་གཟིགས་པ་མཐར་སོན་པ།། བྱང་ཆུབ་ཡོན་ཏན་འཕྲིན་ལས་རང་བཞིན་ཅན།། དཔལ་ལྡན་ཐུབ་པའི་དབང་པོ་ལ་ཕྱག་འཚལ།། རྒྱལ་བ་ཀུན་གྱི་སྲས་ཀྱི་ཐུ་བོ་དང༌།། ཡང་དག་དོན་གཟིགས་རྟེན་ཅིང་འབྲེལ་བར་འབྱུང༌།། མ་ནོར་སྟོན་མཛད་འཕགས་པ་ཐུགས་རྗེ་ཅན།། ཀླུ་སྒྲུབ་སྙིང་པོའི་ཞབས་ལ་ཕྱག་འཚལ་ནས།། སྤྱོད་ཡུལ་མིན་ཡང་མོས་པ་ཆེར་སྐྱེས་ཏེ།། ཆོས་དབྱིངས་བསྟོད་པ་ཅུང་ཟད་རྣམ་པར་དབྱེ།། བདག་ཉིད་ཆེན་པོ་འཕགས་པ་ཀླུ་སྒྲུབ་མི་འཕྲོག་པའི་མཁྱེན་པ་དང་ཐུགས་རྗེ་རྨད་དུ་བྱུང་བ་མངའ་བ། ཡང་དག་པར་རྫོགས་པའི་སངས་རྒྱས་ཀྱིས་མདོ་རྒྱུད་དུ་མ་ནས་ལུང་བསྟན་པ། རྒྱལ་བའི་ཉི་མ་ནུབ་ནས་ལོ་བཞི་བརྒྱ་ན་སྐུ་བལྟམས་ཤིང༌། ལོ་དྲུག་བརྒྱའི་བར་དུ་བསྟན་པ་གསལ་བར་མཛད་ནས། བདེ་བ་ཅན་དུ་གཤེགས་ཤིང༌། རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་བཅོམ་ལྡན་འདས་དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་བ་འདི་ཡིས་སྨོན་ལམ་ལྟར་བསྟན་པ་ཡུན་རིང་དུ་གསལ་བར་བྱ་བ་དང༌། འགྲོ་བའི་མ་རིག་པའི་སྒྲིབ་པ་བསལ་ནས་ཐེག་པ་མཆོག་གི་ཚུལ་སྣང་བར་མཛད་པའི་དོན་དུ་བསྟན་བཅོས་དཔག་ཏུ་མེད་པ་མཛད་པ་རྣམས་ལས་ཁྱད་པར་དུ་མདོ་སྡེའི་དོན་འགྲེལ་པར་མཛད་པ་རྣམས་རིགས་གསུམ་དུ་མཛད་དོ།། དེ་ཡང་འཇིག་རྟེན་འཇིག་རྟེན་ལས་འདས་པའི་དོན་འགྲུབ་པར་བྱེད་པ། སྤང་བྱ་དང་བླང་བྱ་ངེས་པར་འབྱེད་པ་ཐེག་པ་ཆེ་ཆུང་གི་བཏགས་པ་རྣམ་པར་བཞག་པ་དང་མི་འགལ་བར་མཛད་པ་རྣམས་ནི་གཏམ་གྱི་ཚོགས་ཀྱི་རབ་ཏུ་ཕྱེ་བ་རྣམས་སོ། །གང་ལ་བརྟེན་ནས་དབང་ཕྱུག་དང༌། སྐྱེས་བུ་དང༌། གཉིས་ཀ་དང༌། (མ་དཔེ་ཤོག་གྲངས་གཅིག་ཚང་མེད་མཆན། རྒྱ་གར་སྐད་དུ། དྷརྨ་དྷཱ་ཏུ་སྟ་བཾ། བོད་སྐད་དུ། ཆོས་ཀྱི་དབྱིངས་སུ་བསྟོད་པ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།)

གང་ཞིག་ཀུན་དུ་མ་ཤེས་ན།། སྲིད་པ་གསུམ་དུ་རྣམ་འཁོར་བ།། སེམས་ཅན་ཀུན་ལ་ངེས་གནས་པའི།། ཆོས་ཀྱི་དབྱིངས་ལ་ཕྱག་འཚལ་འདུད།། ཞེས་བྱ་བ་ནི་བསྟན་བཅོས་ཀྱི་ལུས་ཀྱི་བསྡུས་པའི་དོན་བསྟན་ཏེ། གང་ལ་ལས་རང་ལ་གནས་པའི་རྒྱལ་བའི་སྙིང་པོ། མ་ཤེས་ན་དེ་ནི་མ་རིག་པ་ཞེས་བྱ་སྟེ། དེ་ལ་བརྟེན་ནས་ཡན་ལག་བཅུ་གཉིས་ཀྱི་འཁོར་ལོར་རྒྱུན་ཆད་མེད་པར་འཁོར་བས་སྲིད་པ་གསུམ་དུ་འཁོར་བ་དང༌། རྒྱུ་རྐྱེན་གྱི་མཚན་ཉིད་རྨི་ལམ་དང༌། སྒྱུ་མ་ལྟ་བུ་འབྱུང་བར་མ་ཤེས་པས་འདུ་བྱེད་དང་སེམས་པ་ལ་སོགས་པའི་སེམས་ལས་བྱུང་བ་ཡང་དག་པ་མ་ཡིན་པའི་ཀུན་རྟོག་ལས་གྱུར་པ་དེས་ཀྱང་རང་བཞིན་གྱིས་དག་པའི་དབྱིངས་ལ་ངའོ་ཞེས་འཛིན་ཅིང་བག་ཆགས་ཐམས་ཅད་འཇོག་པར་བྱེད་པས། དེ་ནི་རྣམ་པར་ཤེས་པ་ཐམས་ཅད་ཀྱི་རྒྱུའི་རྐྱེན་དུ་གྱུར་པས་ན་སེམས་ཞེས་བྱ་སྟེ། དེ་ཉིད་ཀྱི་བསོད་ནམས་དང༌། བསོད་ནམས་མ་ཡིན་པ་དང༌། མི་གཡོ་བའི་ལས་བསྒྲུབ་པའི་སྲིད་པ་འཛིན་པ་ན་ལུས་ལ་སོགས་པ་གྲུབ་པས་ཕུང་པོ་དང༌། ཁམས་དང༌། སྐྱེ་མཆེད་ཀྱི་ཁྱད་པར་འཛིན་པའི་རྣམ་པ་ལྟར་བྱུང་བ་ནི། སེམས་དེས་བསྒྲུབ་པའམ། དེ་དང་ལྡན་པས་ན་སེམས་ཞེས་བྱའོ།། སྒྲིབ་པ་དེ་དང་ལྡན་པ་ཀུན་ལ་རང་བཞིན་གྱིས་དག་ཅིང་དྲི་མ་མེད་པར་བཞུགས་པ་ནི། ཆོས་ཀྱི་དབྱིངས་ཏེ་སངས་རྒྱས་ནི་དེ་ཡིན་པས་ཕྱག་འཚལ་ལོ། །ཞེས་སངས་རྒྱས་དེ་ལ་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་རྨད་དུ་བྱུང་བའི་གནས་སུ་གཟིགས་ནས་ལུས་ངག་ཡིད་གསུམ་གྱིས་ཕྱག་འཚལ་ཞིང་བཏུད་ནས། འདིའི་དོན་གསལ་བར་མཛད་པའོ།། འདི་ལྟར་བརྗོད་པར་བྱ་བའི་ཆོས་ཀྱི་དབྱིངས་མ་དག་པ་དང༌། དྲི་མ་སེལ་བཞིན་པ་དང༌། ཤིན་ཏུ་རྣམ་པར་དག་པའི་དོན་རྗོད་པར་བྱེད་པའི་བསྟན་བཅོས་འདི་ཡིས་བསྡུས་པའི་དོན་ཚིགས་སུ་བཅད་པ་གཅིག་པུ་འདི་བརྗོད་པས། ཆོས་ཀྱི་དབྱིངས་ཞེས་བྱ་བ་ནི། གནས་སྐབས་གསུམ་དང་འབྲེལ་བ་གོ་བར་བྱེད་ཅིང༌། གཞུང་གི་དོན་ལ་བདེ་བླག་ཏུ་འཇུག་པ་ནི་དགོས་པ་དང༌།

དེ་ལྟར་ཞུགས་པས། བླ་ན་མེད་པའི་སངས་རྒྱས་ཀྱི་ཡུལ་རྟོགས་ཤིང་བསྒྲུབ་པས། ཐོབ་པར་བྱེད་པ་ནི་དགོས་པ་ཡི་ཡང་དགོས་པ་ཞེས་བྱའོ།། དེ་ལྟར་བསྟན་བཅོས་ལ་འཇུག་པ་བཤད་ནས། ད་ནི་གནས་སྐབས་གསུམ་དུ་ཆོས་ཀྱི་དབྱིངས་ཇི་ལྟར་གནས་པ་སྟོན་པ་ལས། སེམས་ཅན་གྱི་གནས་སྐབས་ན་ཇི་ལྟར་གནས་པའི་ཚུལ་ནི་གཉིས་ཏེ། ངོ་བོ་མདོར་བསྟན་པ་དང༌། དཔེ་དང་སྦྱར་ཏེ་རྒྱས་པར་བཤད་པའོ། །དང་པོ་ནི། གང་ཞིག་འཁོར་བའི་རྒྱུར་གྱུར་པ།། དེ་ཉིད་སྦྱང་བ་བྱས་པ་ལས།། དག་པ་དེ་ཉིད་མྱ་ངན་འདས།། ཆོས་ཀྱི་སྐུ་ཡང་དེ་ཉིད་དོ།། ཞེས་གསུངས་ཏེ། གང་ཞིག་གང་དུ་འཁོར་བ་ནི། སེམས་ཕུང་པོ་དང༌། ཁམས་དང༌། སྐྱེ་མཆེད་ཀྱི་བག་ཆགས་ཐམས་ཅད་ཀྱིས་ཡོངས་སུ་བསྒོས་པས་ས་བོན་ཐམས་ཅད་པའི་ཀུན་གཞིའི་རྣམ་པར་ཤེས་པའོ། །དེ་ཉིད་རྣམ་པར་ མི་རྟོག་པའི་ཡེ་ཤེས་ཀྱི་རྒྱུ་མཐུན་པའི་སངས་རྒྱས་ཀྱི་ཆོས་ཀྱིས་རྣམ་པར་སྦྱང་པ་ལས། རིམས་ཀྱིས་དག་པར་གྱུར་པ་དེ་ཉིད་ལ་མི་གནས་པའི་མྱ་ངན་ལས་འདས་པ་ཞེས་བྱ་སྟེ། སངས་རྒྱས་ཐམས་ཅད་ཀྱི་ཆོས་ཀྱི་སྐུ་ཡང་དེ་ཉིད་ ཡིན་ནོ།། ཅི་འོ་ན་འདིར་འཁོར་བའི་རྒྱུ་དེ་དག་པས་མྱ་ངན་ལས་འདས་པའི་འབྲས་བུ་ཆོས་ཀྱི་སྐུ་ཞེས་བྱ་བའི་ཚིག་འདི་ཇི་ལྟར་རུང༌། འདི་གཉིས་ལྷན་ཅིག་མི་གནས་པའི་འགལ་བ་མ་ཡིན་ནམ། གཞན་ཡང་འདིར་འཁོར་བ་དང་མྱ་ངན་ལས་འདས་པ་ཡོད་པར་ཅི་ལྟར་རུང༌། ཆོས་ཐམས་ཅད་ངོ་བོ་ཉིད་མེད་པར་རིགས་པའི་ཚོགས་ལས། རྣམ་གྲངས་དུ་མར་བཀག་པར་གསུངས་པ་དང་འགལ་ལོ་ཞེ་ན། འདིར་བཤད་པར་བྱ་སྟེ། འདི་ལ་བསམ་གྱིས་མི་ཁྱབ་པའི་སངས་རྒྱས་ཀྱི་ཡུལ་མཐོང་བ་ལ་ཕྱི་རོལ་དུ་གྱུར་པ་ནི། བྱིས་པ་སོ་སོའི་སྐྱེ་བོ་དང༌། བདག་ཏུ་ལྟ་བའི་མུ་སྟེགས་བྱེད་རྣམས་དང༌། ཉན་ཐོས་དང་རང་སངས་རྒྱས་དང༌། སྟོང་པ་ཉིད་ཀྱི་སེམས་རྣམ་པར་གཡེངས་པའི་བྱང་ཆུབ་སེམས་དཔའ་ལས་དང་པོ་པ་རྣམས་ཡིན་ནོ།། ཞེས་གསུངས་ཏེ། འདི་བཞི་ལ་ཆོས་ཀྱི་སྐུ་མཐོང་བ་ལ་སྒྲིབ་པ་གང་ཡིན་ཞེ་ན།

བྱིས་པ་ལོག་སྲེད་ཅན་རྣམས་ཐེག་པ་ཆེན་པོའི་ཆོས་ལ་སྡང་བ་དང༌། གཉིས་པ་མུ་སྟེགས་རྣམས་ནི་བདག་ཏུ་ལྟ་བ་དང༌། གསུམ་པ་ཉན་ཐོས་རྣམས་ནི་འཁོར་བ་ལ་འཇིགས་པ་དང༌། བཞི་པ་རང་སངས་རྒྱས་ནི་སེམས་ཅན་གྱི་དོན་ལ་རྒྱབ་ཀྱིས་ཕྱོགས་པ་རྣམ་པ་འདི་བཞི་ཡོད་པ་ནི་མི་མཐུན་པའི་ཕྱོགས་ཆེན་པོ་སྟེ། རྒྱུད་བླ་མ་ལས། ཆོས་ལ་ཁོང་ཁྲོ་བདག་ལྟ་དང༌།། འཁོར་བའི་སྡུག་བསྔལ་གྱིས་འཇིགས་དང༌།། སེམས་ཅན་དོན་ལ་ལྟོས་མེད་པ།། འདོད་ཆེན་མུ་སྟེགས་ཉན་ཐོས་དང༌།། རང་བྱུང་རྣམས་ཀྱི་སྒྲིབ་རྣམ་བཞི།། ཞེས་གསུངས་པ་ཡིན་ལ། དེའི་གཉེན་པོ་ཡང་དག་པའི་རྒྱུ་ཐེག་པ་ཆེན་པོའི་ཆོས་ལ་མོས་པ་དང༌། ཤེས་རབ་ཀྱིས་བདག་མེད་པར་རྟོགས་པ་དང༌། ནམ་མཁའི་མཛོད་ལ་སོགས་པའི་ཏིང་ངེ་འཛིན་བསྒོམ་པ་དང༌། འཁོར་བ་ཇི་སྲིད་དུ་འཇུག་པའི་སྙིང་རྗེ་ཆེན་པོ་སྟེ། དག་རྒྱུ་ལྷག་པར་མོས་པ་ལ།། སོགས་པའི་ཆོས་ནི་རྣམ་བཞི་ཉིད།། ཅེས་བྱའོ།། འདི་རྣམས་ནི་ས་བོན་དང༌། མ་དང་མངལ་གྱི་གནས་བདེ་བ་དང༌། འཚོ་སྐྱོང་བྱེད་པའི་མ་མ་ལྟ་བུར་རྒྱུ་མཐུན་པའི་རབ་ཏུ་ཟབ་པའི་ཆོས་ཀྱི་སྐུ་བསྒྲུབ་པར་བྱེད་པ་སྟེ། མདོ་སྡེ་རྒྱན་ལས། ཆོས་ལ་མོས་པ་ས་བོན་དང༌།། ཕ་རོལ་ཕྱིན་མཆོག་མ་ལས་སྐྱེས།། བསམ་གཏན་ལས་བྱུང་བདེ་བ་མངལ།། སྙིང་རྗེས་བསྐྱེད་པ་མ་མའོ།། ཞེས་གསུངས་སོ།། བྱང་ཆུབ་སེམས་དཔའ་ལས་དང་པོ་པ་ཡང་དེ་བཞིན་ཉིད་འབྲས་བུ་རྟོགས་པའི་མཚན་མས་མ་དག་པ་ས་བདུན་པ་དང༌། དག་པ་ས་གསུམ་གྱི་སྐབས་སུ་སྒྲིབས་ཏེ། དེ་རྣམས་ཀྱི་གང་ལ་མཚན་མར་འཛིན་པ་དེ་སྤང་བའི་ཕྱིར། སྤང་བྱ་དང་གཉེན་པོའི་རྣམ་པར་བཞག་པ་ཤེས་པར་བྱའོ།། འདི་ཡང་བླ་མ་པ་ཚབ་ལོ་ཙཱ་བའི་དབུ་མའི་སྙིང་པོ་བསྡུས་པ་ལས། བདེན་གཉིས་ཟུང་འབྲེལ་ཡུལ་ནི་ཤེས་བྱ་དང༌།། ཡུལ་ཅན་ཚོགས་གཉིས་ཟུང་འབྲེལ་ལམ་དང་ནི།། སྐུ་གཉིས་ཟུང་འབྲེལ་འབྲས་བུའི་དབུ་མ་སྟེ།། འཕགས་དགོངས་གསལ་མཛད་ཟླ་གྲགས་གཞུང་ལ་གནས།། ཞེས་གསུངས་པ་ལྟར་ཡུལ་བདེན་པ་གཉིས་ནི་ཤེས་བྱའི་གཞིའོ།

།ཤེས་པར་བྱེད་པའི་བློ་ཡང་དག་པས་འཇལ་བ་ནི་ཐ་སྙད་ལ་རག་ལས་པས། ཐ་སྙད་པའི་བདེན་པ་གཉིས་སོ། །དེ་ལ་བརྟེན་ནས་ཡང་དག་པའི་ཤེས་པ་སྐྱེས་ཏེ། དེས་སྤང་བྱ་དང་བླང་བྱ་རྟོགས་ནས་བསོད་ནམས་དང་ཡེ་ཤེས་ཀྱི་ཚོགས་མཐར་ཕྱིན་པས། འབྲས་བུ་ཆོས་ཀྱི་དབྱིངས་དྲི་མ་མེད་པའི་ཆོས་སྐུ་དང༌། དེའི་རྒྱུ་མཐུན་པ་རབ་ཏུ་ཟབ་པའི་ཆོས་སྐུ་སྟེ། གཟུགས་སྐུ་གཉིས་འགྲུབ་པ་ནི། བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱི་དགོངས་པ་གཞི་ལམ་འབྲས་བུའི་དོན་ཡིན་ནོ། །དེ་ལ་ཤེས་བྱའི་བདེན་པ་གཉིས་ཀྱི་དོན་ནི་ཀུན་རྫོབ་གཉིས་སུ་སྣང་བའི་རང་ངོ་ཆུ་ཟླ་ལྟར་སྣང་བ་ནི་ཀུན་རྫོབ་ཀྱི་བདེན་པ་ཡིན་ལ། སྣང་བ་ཙམ་དེ་ཉིད་རང་བཞིན་གྱིས་སྤྲོས་པ་ཐམས་ཅད་དང་བྲལ་བར་བཞུགས་པ་ནི་དོན་དམ་པའི་བདེན་པ་སྟེ། དེ་ཉིད་དང་གཞན་ལས་རྣམ་པར་གྲོལ་བ་ཡིན་ནོ། །དེ་ལྟར་ཡང་དབུ་མ་རྩ་བ་ལས། རྟེན་ཅིང་འབྲེལ་འབྱུང་གང་ཡིན་པ།། དེ་ནི་སྟོང་པ་ཉིད་དུ་བཤད།། དེ་ནི་བརྟེན་ནས་གདགས་པ་སྟེ།། དེ་ཉིད་དབུ་མའི་ལམ་ཡིན་ནོ།། གང་ཕྱིར་རྟེན་འབྱུང་མ་ཡིན་པའི།། ཆོས་འགའ་ཡོད་པ་མ་ཡིན་ནོ།། དེ་ཕྱིར་སྟོང་ཉིད་མ་ཡིན་པའི།། ཆོས་འགའ་ཡོད་པ་མ་ཡིན་ནོ།། ཞེས་རྟེན་ཅིང་འབྲེལ་བར་འབྱུང་བ་མ་ཡིན་པའི་ཆོས་རྣམས་ངོ་བོ་ཉིད་ཀྱྀས་སྐྱེ་བ་མེད་ཅིང་འགག་པ་མེད་པར་གནས་པ་ཉིད་དོ།། དེའི་ཕྱིར་ཆོས་ཐམས་ཅད་ངོ་བོ་ཉིད་མེད་པ་ཞེས་བྱ་སྟེ། འཁོར་བ་དང་མྱ་ངན་ལས་འདས་པའི་ཆོས་རྣམས་སྣང་བ་ཙམ་ལས་གཞན་སྤྲོས་པའི་མཐའ་བརྒྱད་དང་བྲལ་བའི་ཕྱིར། ཚུལ་འདི་ལ་དགོངས་པ་ངེས་པར་འགྲེལ་པ་ལས། འདུ་བྱེད་ཁམས་དང་དོན་དམ་མཚན་ཉིད་ནི།། གཅིག་དང་ཐ་དད་བྲལ་བའི་མཚན་ཉིད་དོ།། ཞེས་གསུངས་པ་དང༌། ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང༌། ཀུན་རྫོབ་ནི་གཉིས་སུ་སྣང་བའོ། །བདེན་པ་ནི་ཆུ་ཟླ་ལྟ་བུའོ།། དོན་དམ་པའི་བདེན་པ་ནི་མཚན་མ་ཐམས་ཅད་དང་བྲལ་བས་ཏེ། དེའི་གནས་ནི་སྟོང་པ་ཉིད་བཅོ་བརྒྱད་དོ།།

ཞེས་གསུངས་སོ།། འདི་ནི་སོ་སོ་སྐྱེ་བོ་རྣམས་ཀྱིས་བསམ་གྱིས་མི་ཁྱབ་པ་ཉིད་ཡིན་ཀྱང༌། འདི་ལ་འཇུག་པར་བྱ་བའི་ཕྱིར། ཐ་སྙད་ལ་བརྟེན་ནས་རྟོགས་པར་བྱ་བའི་ཕྱིར། ཐ་སྙད་པའི་བདེན་གཉིས་ནི། དབུ་མ་རྩ་བ་ལས། སངས་རྒྱས་རྣམས་ཀྱི་ཆོས་བསྟན་པ།། བདེན་པ་གཉིས་ལ་ཡང་དག་བརྟེན།། འཇིག་རྟེན་ཀུན་རྫོབ་བདེན་པ་དང༌།། དམ་པའི་དོན་གྱི་བདེན་པའོ།། གང་དག་བདེན་པ་དེ་གཉིས་ཀྱི།། རྣམ་དབྱེ་རྣམ་པར་མི་ཤེས་པས།། དེ་དག་སངས་རྒྱས་བསྟན་པ་ཡི།། ཟབ་མོའི་དེ་ཉིད་རྣམ་མི་ཤེས།། ཞེས་གསུངས་ཤིང༌། དེའི་རང་འགྲེལ་ག་ལས་འཇིགས་མེད་ནས། འཇིག་རྟེན་པའི་ཀུན་རྫོབ་བདེན་པ་ཞེས་བྱ་བ་ནི། ཆོས་རྣམས་ངོ་བོ་ཉིད་ཀྱིས་སྟོང་པ་ལ་འཇིག་རྟེན་གྱི་ཕྱིན་ཅི་ལོག་མ་རྟོགས་པས་ཆོས་ཐམས་ཅད་སྐྱེ་བར་མཐོང་བ་གང་ཡིན་པས་ཏེ། དེ་ནི་དེ་དག་ཉིད་ལ་ཀུན་རྫོབ་ཏུ་བདེན་པ་ཉིད་ཡིན་པས་ཀུན་རྫོབ་ཀྱི་བདེན་པ་ཞེས་བྱའོ།། དོན་དམ་པའི་བདེན་པ་ནི། འཕགས་པ་རྣམས་ཀྱིས་ཕྱིན་ཅི་མ་ལོག་པ་ཐུགས་སུ་ཆུད་པས་ཆོས་ཐམས་ཅད་སྐྱེ་བ་མེད་པར་གཟིགས་པ་གང་ཡིན་པ་སྟེ། དེ་ནི་དེ་ཉིད་ལས། དོན་དམ་པར་བདེན་པ་ཉིད་ཡིན་པས། དོན་དམ་པའི་བདེན་པའོ། །ཞེས་གསུངས་ཏེ། འདི་ནི་འཕགས་པ་བྱམས་པས་ཆོས་ཉིད་རྣམ་པར་འབྱེད་པར། གཉིས་དང་ཇི་ལྟར་མངོན་པར་བརྗོད་པ་ན་ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ། ཆོས་ཀྱི་མཚན་ཉིད་དོ། །གཟུང་བ་དང༌། འཛིན་པ་དང༌། བརྗོད་པར་བྱ་བ་དང༌། རྗོད་པར་བྱེད་པ་ཁྱད་པར་མེད་པ་ནི་དེ་བཞིན་ཏེ་ཆོས་ཉིད་ཀྱི་མཚན་ཉིད་དོ།། ཞེས་གསུངས་པ་དང་དོན་གཅིག་སྟེ། ཐ་སྙད་ཀྱི་མཚན་ཉིད་གཉིས་སུ་བརྗོད་ལ། ངོ་བོས་ནི་ཆོས་ཐམས་ཅད་ངོ་བོ་ཉིད་མེད་པ་ཞེས་བྱ་བ་དང༌། དམ་པའི་དོན་ནི་གཅིག་པུའོ། །ཞེས་པ་ཡིན་ནོ། །སློབ་དཔོན་ཡེ་ཤེས་སྙིང་པོས་ཀྱང༌། ཇི་ལྟར་སྣང་བ་འདི་ཁོ་ན།། ཀུན་རྫོབ་གཞན་ནི་གཅིག་ཤོས་ཡིན།། ཞེས་བསྟན་ཏོ།། ཐ་སྙད་ཀྱི་མཚན་ཉིད་ཐ་སྙད་ཀྱང་བཤད་ལ།

དོན་དམ་པར་ཐ་དད་དུ་བྱར་མེད་པའི་དོན་ཉིད་འགལ་ལོ་སྙམ་དུ་སེམས་ན་ནི་ལོག་པར་རྟོག་པ་ཡིན་ཏེ། འདི་ལ་ནི་བྱ་བ་ཅུང་ཟད་ཀྱང་མེད་དེ། གང་བྱས་པ་ནི་མི་རྟག་པ་ཞེས་བྱ་བ་དང༌། བདག་མ་དམིགས་པས་བདག་མེད་ཅེས་བརྗོད་པ་སྟེ། བདག་བརྗོད་པ་ནི་མེད་པ་དང༌། འགལ་ལོ་ཞེས་བྱ་བ་བཞིན་ནོ། །གཞན་ཡང་སློབ་དཔོན་ཟླ་བ་གྲགས་པས་ཀྱང༌། གཅིག་དང་དུ་མ་སྤང་པ་ཡི།། དངོས་པོ་གང་ཡང་མི་གནས་ཏེ།། ཕན་ཚུན་སྤངས་ཏེ་གནས་ཕྱིར་རོ།། མངོན་སུམ་ལ་སོགས་འགལ་ཞེ་ན།། མ་ཡིན་མ་བརྟགས་ཉམས་དགའ་བ།། དེ་ནི་བདག་གིས་བཀག་པ་མེད།། ཞེས་བཤད་དོ།། འདི་ལྟར་དོན་དམ་པར་གནས་པ་དང༌། དེའི་ཚུལ་མཐོང་བས་དོན་དམ་པ་དང༌། བསྒྲུབ་པས་དོན་དམ་པ་དང༌། དྲི་མ་དང་བྲལ་བས་དོན་དམ་པ་ཞེས་གཞུང་འདིར་རྒྱ་ཆེར་སྟོན་ཅིང༌། རིགས་པ་དྲུག་ཅུ་པ་ལས་ཀྱང༌། འཁོར་བ་དང་ནི་མྱ་ངན་འདས།། ཁྱད་པར་ཅུང་ཟད་ཡོད་མ་ཡིན།། ཞེས་བྱ་བ་ནི་ཡོངས་སུ་གྲུབ་པས་ཏེ་དོན་དམ་པའོ།། གང་ལ་བརྟེན་ནས་དངོས་པོ་རྣམས།། ཆུ་ཡི་ཟླ་བ་ལྟ་བུར་ནི།། ཡང་དག་མ་ཡིན་ལོག་མིན་པར།། ཤེས་པ་དེ་དག་ལྟས་མི་ཕྲོགས།། ཞེས་པ་ནི་མཐོང་བ་དང་བསྒྲུབ་པ་དོན་དམ་པའོ།། དངོས་པོ་གཟུགས་བརྙན་ལྟ་བུ་ནི།། ཡེ་ཤེས་མིག་གིས་མ་མཐོང་བའི།། བདག་ཉིད་ཆེན་པོ་དེ་དག་ནི།། ཡུལ་གྱི་འདམ་ལ་མི་ཆགས་སོ།། ཞེས་བྱ་བ་ནི་ཐོབ་པ་དོན་དམ་པའོ། །གཞན་ཡང་རྣམ་གྲངས་ཀྱི་དོན་དམ་པ་ཡང༌། ང་ལ་བསྒྲུབ་བྱ་མེད་པས་ན།། ང་ནི་ཅི་ཡང་མི་འགོག་གོ། ཞེས་པ་དང༌། འདི་རྟེན་འདི་འབྱུང་ཞེས་བྱ་བའི།། འཇིག་རྟེན་བསྒྲུབ་འདི་འགོག་མི་བྱེད།། རྟེན་འབྱུང་གང་དེ་རང་བཞིན་མེད།། ཇི་ལྟར་དེ་ཡོད་གང་དེ་ཡང་དག་ངེས།། ཞེས་སྟོང་ཉིད་བདུན་ཅུ་པ་ལས་གསུངས་པས་རིགས་པ་ལས་གྲགས་པ་དང༌། འཇིག་རྟེན་ལས་གྲགས་པའི་དོན་དམ་ཡང་བསྟན་ཏེ། འདི་རྣམས་ནི་དོན་གྱི་རྣམ་གྲངས་རྣམས་བརྗོད་པ་ཡིན་ནོ། །འདི་ལྟར་དབུས་མཐའ་ལས་ཀྱང༌། དོན་དང་ཐོབ་དང་སྒྲུབ་པས་ནི།།

དོན་དམ་རྣམ་པ་གསུམ་དུ་བརྗོད།། འགྱུར་མེད་ཕྱིན་ཅི་མ་ལོག་པ།། ཡོངས་སུ་གྲུབ་པ་རྣམ་པ་གཉིས།། གཅིག་གིས་འཇིག་རྟེན་གྲགས་པ་སྟེ།། གསུམ་གྱིས་རིགས་པའི་གྲགས་པའོ།། རྣམ་དག་སྤྱོད་ཡུལ་རྣམ་གཉིས་ཏེ།། གཅིག་པུ་ཁོ་ནར་བརྗོད་པ་ཡིན།། ཞེས་གསུངས་སོ། །འདི་རྣམས་ཀྱང་གཞི་ལམ་འབྲས་བུའི་གནས་སྐབས་གསུམ་ལ་ལྟོས་ཏེ་དང་པོ་གསུམ་མོ། །བདེན་པ་གཉིས་ཀྱི་རང་གི་མཚན་ཉིད་ཀྱིས་འགྱུར་བ་མེད་པ་དང་ཕྱིན་ཅི་མ་ལོག་པ་གཉིས་སོ།། འཇིག་རྟེན་པ་དང་རིགས་པའི་གྲགས་པ་ནི། ཀུན་རྫོབ་བདེན་པའི་བྱེ་བྲག་སྟེ། འདི་ལ་དགོངས་ནས། སྣང་དུ་འདྲ་ཡང་དོན་བྱེད་དག། ནུས་པའི་ཕྱིར་དང་དོན་བྱེད་དག། ཡང་དག་ཡང་དག་མ་ཡིན་པའི།། ཀུན་རྫོབ་ཀྱི་ནི་དབྱེ་བ་བྱས།། ཞེས་བདེན་པ་གཉིས་གསུངས་ཏེ། དོན་བྱེད་ནུས་པ་ནི་བསླུ་བ་མེད་པའི་ཤེས་པའོ། །དོན་བྱེད་མི་ནུས་པ་ནི་བསླུ་བར་བྱེད་པའོ། །འདི་ལས་ནི་བསླུ་བ་དང་མི་བསླུ་བ་ཉིད་དུ་ངེས་པས་དོན་ལ་འཇུག་པར་འགྱུར་ཏེ། དེའི་ཕྱིར་རྟག་པ་རྣམ་པར་བཞག་པ་ཡང་སྟོན་ལ། བདེན་པ་དང་མི་བདེན་པ་དང༌། དངོས་པོ་དང་དངོས་པོ་མེད་པར་ཞེན་པ་ཐམས་ཅད་འགོག་པར་བྱེད་པ་ནི། དབུ་མའི་དོན་ཡིན་ནོ། །བདེན་པ་བསྟན་པའི་གོ་རིམ། རིགས་པ་དྲུག་ཅུ་པ་ལས། 

ལས་ཀྱི་འབྲས་བུ་ཡོད་པ་དང༌།། འགྲོ་བ་དག་ཀྱང་ཤིན་ཏུ་བརྗོད།། དེ་ཡི་རང་བཞིན་ཡོངས་ཤེས་དང༌།། རྣམ་པར་དབེན་པ་དག་ཀྱང་བསྟན།། ཞེས་གསུངས་སོ།། འདི་ལྟར་བདེན་པ་གཉིས་ཀྱི་རང་གི་ངོ་བོ་དང་རྣམ་པར་དབྱེ་བ་དང་གོ་རིམ་ཁོང་དུ་མ་ཆུད་པར་ཕྱོགས་གཅིག་ངག་ཏུ་བརྗོད་པས་རྒོལ་བ་དང་ཕྱིར་རྒོལ་བ་དག་ནི་བ་གླང་ཞེས་བྱ་བའི་སྒྲ་ལ་མི་བླུན་པོ་དག་བདག་ཏུ་བཟུང་ནས་ཁྲོ་བར་བྱེད་པ་དང་མཚུངས་པར་འགྱུར་བ་དེ་ལྟར་མ་བྱེད་ཅིག དེ་ལྟར་ཡུལ་དང་ཡུལ་ཅན་གྱི་བདེན་པ་བསྟན་པ་དེ་ཡང་ལམ་བསྒྲུབ་པ་ན་ཚོགས་གཉིས་ཏེ། བསོད་ནམས་ཀྱི་ཚོགས་ནི་ཀུན་རྫོབ་ཀྱི་བདེན་པ་ཡིན་ལ། ཡེ་ཤེས་ཀྱི་ཚོགས་ནི་དོན་དམ་པ་ལ་བརྟེན་པ་ཡིན་ནོ།། དེ་ཡང་སྦྱིན་པ་དང་ཚུལ་ཁྲིམས་ནི་བསོད་ནམས་ཀྱི་ཚོགས་དང༌། ཤེས་རབ་ནི་ཡེ་ཤེས་ཀྱི་ཚོགས་ཏེ། བཟོད་པ་དང་བརྩོན་འགྲུས་བསམ་གཏན་གསུམ་གཉིས་ཀར་འགྱུར་ལ། ཤེས་རབ་ཀྱིས་བཟུང་ན་ཐམས་ཅད་ཀྱང་ཡེ་ཤེས་ཀྱི་ཚོགས་ཡིན་ནོ། །དེ་ཡང་མདོ་སྡེ་རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི།། ཚོགས་ཡིན་ཤེས་རབ་ཡེ་ཤེས་ཀྱི།། གསུམ་པོ་གཞན་ནི་གཉིས་ཀས་ཏེ།། ལྔ་ཆར་ཡང་ནི་ཡེ་ཤེས་ཚོགས།། ཞེས་བཤད་དོ།། འདི་རྣམས་རྒྱས་པར་ནི་དབུ་མ་རིན་པོ་ཆེའི་ཕྲེང་བ་དང༌། སློབ་དཔོན་དཔའ་བོས་ཕ་རོལ་ཏུ་ཕྱིན་པ་བསྡུས་པ་དང༌། མདོ་སྡེ་རྒྱན་གྱི་ཕ་རོལ་ཏུ་ཕྱིན་པའི་སྐབས་ལས་བཤད་པ་ལྟར་ཤེས་ནས་མདོ་ལ་འཇུག་པར་བྱའོ།། དེ་ལྟར་གཞི་དང་ལམ་གྱི་བདེན་པ་ལ་བརྟེན་ནས། འབྲས་བུ་སྐུ་གཉིས་ཟུང་འབྲེལ་ནི། རྣམ་པར་མི་རྟོག་པའི་ཡེ་ཤེས་མཉམ་པར་བཞག་པའི་རང་གི་ངོ་བོས་ཡོན་ཏན་སུམ་ཅུ་རྩ་གཉིས་འཕྲིན་ལས་དང་བཅས་པ་ནི་ཆོས་སྐུ་ཡིན་ལ། དེ་ཉིད་ཀྱི་རྗེས་ལས་ཐོབ་པའི་ཡེ་ཤེས་ཀྱི་མིང་ཅན་ཇི་སྙེད་པ་མཁྱེན་པ་ཡོན་ཏན་སུམ་ཅུ་རྩ་གཉིས་འཕྲིན་ལས་དང་བཅས་པ་ནི་གཟུགས་སྐུ་ཞེས་དབུ་མའི་གཞུང་ལས་གྲགས་ཏེ། སངས་རྒྱས་རྣམས་ཀྱི་གཟུགས་སྐུ་འདི།།

བསོད་ནམས་ཚོགས་ལས་བྱུང་བ་སྟེ།། ཆོས་ཀྱི་སྐུ་ནི་མདོར་བསྡུས་ན།། རྒྱལ་པོ་ཡེ་ཤེས་ཚོགས་ལས་འཁྲུངས།། དེ་ལྟ་བས་ན་ཚོགས་འདི་གཉིས།། སངས་རྒྱས་ཉིད་ནི་ཐོབ་པའི་རྒྱུ།། ཞེས་བྱ་བ་དང༌། རྒྱ་ཆེར་རྒྱུད་བླ་མ་དང༌། སློབ་དཔོན་ཟླ་བ་གྲགས་པས་ ཀྱང༌། དབུ་མ་འཇུག་པར་བསྟན་ཏེ། ཚུལ་འདིས་ཀུན་རྫོབ་ནི་བརྫུན་པ་མི་རྟག་པ། སླུ་བར་བྱེད་པ་སྒྱུ་མ་དང་མཚུངས་པའི་ཕྱིར། རྣམ་པར་ཤེས་པའི་ཚོགས་བརྒྱད་ཀྱིས་བསྡུས་པའི་ཁམས་གསུམ་གྱི་སེམས་ཅན་རྣམས་ཀྱི་གནས་དང་དོན་དང་ལུས་སུ་སྣང་བ་རྣམས་ཏེ། ཡང་དག་པ་མ་ཡིན་པའི་ཀུན་ཏུ་རྟོག་པ་ཙམ་མོ། །འདི་ནི་དབུས་མཐའ་ལས་ཀྱང༌། ཡང་དག་མ་ཡིན་ཀུན་རྟོག་ནི།། སེམས་དང་སེམས་བྱུང་ཁམས་གསུམ་པ།། དེ་ལ་དོན་མཐོང་རྣམ་པར་ཤེས།། དེ་ཡི་ཁྱད་པར་སེམས་ལས་བྱུང༌།། གཅིག་ནི་རྐྱེན་གྱི་རྣམ་པར་ཤེས།། གཉིས་པ་ཉེ་བར་སྤྱོད་པ་ཅན།། ཉེ་བར་སྤྱོད་དང་ཡོངས་གཅོད་དང༌།། དེ་ཡི་འཇུག་བྱེད་སེམས་ལས་བྱུང༌།། ཞེས་གསུངས་སོ།། རྣམ་པར་ཤེས་པ་འདི་རྣམས་ནི་ཡང་དག་པ་མ་ཡིན་པའི་ཀུན་རྟོག་ལ་བརྟེན་ནས་བྱུང་བའི་ཕྱིར་བདེན་པ་མ་ཡིན་ལ། རྟེན་ཅིང་འབྲེལ་བར་འབྱུང་ཞིང་སྣང་བའི་ཕྱིར་མེད་པ་ཡང་མ་ཡིན་པས་གཞན་དབང་ཞེས་བྱའོ། །དེ་ལ་བརྟེན་ནས་ཇི་ལྟར་བརྗོད་པའི་དོན་དང༌། དེའི་འདུ་ཤེས་དང༌། བག་ཆགས་དང༌། དོན་ལྟར་སྣང་བ་སྨིག་སྒྱུ་ལྟ་བུ་རྣམས་འབྱུང་བ་ནི་ཀུན་བརྟགས་ཞེས་བྱ་སྟེ། མེད་པ་ལ་ཡོད་པར་བརྟགས་པའི་ཕྱིར་རོ། །འདི་ལྟར་འཁྲུལ་བའི་རྩ་བ་ནི་དྲི་མ་མེད་པའི་ཆོས་དབྱིངས་རང་གིས་རང་མ་རིག་པ་ཙམ་ལས་བདེན་པར་གྲུབ་པ་ཅུང་ཟད་ཀྱང་མེད་པའི་ཕྱིར། རིགས་པ་དྲུག་ཅུ་པ་ལས། མ་རིག་འགག་པར་གྱུར་ན་ནི།། གང་རྣམས་འགག་པར་འགྱུར་ན་ནི།། དེ་དག་མི་ཤེས་ཀུན་བརྟགས་པར།། ཅིའི་ཕྱིར་ན་གསལ་མི་འགྱུར།། ཞེས་པ་དང༌། བྱང་ཆུབ་སེམས་འགྲེལ་ལས་ཀྱང༌། ཀུན་བརྟགས་དང་ནི་གཞན་དབང་དང༌།། ཡོངས་སུ་གྲུབ་པ་འདི་ཉིད་ནི།།

སྟོང་ཉིད་བདག་ཉིད་གཅིག་པུ་ཡི།། ངོ་བོ་སེམས་ལ་གདགས་པ་ཡིན།། ཞེས་བྱུང་ངོ༌།། འོ་ན་ཡོངས་སུ་གྲུབ་པ་ཇི་ལྟར་སེམས་ལ་བརྗོད་ཅེ་ན། ཆོས་ལ་བདག་ཉིད་མཉམ་པ་ཉིད།། སེམས་ནི་གདོད་ནས་མ་སྐྱེས་ཏེ།། སངས་རྒྱས་ཀྱིས་ནི་མདོར་བསྡུས་གསུངས།། ཞེས་པ་དང༌། དོན་དང་སེམས་ཅན་བདག་རྣམ་རིག། སྣང་བའི་རྣམ་པར་ཤེས་པ་ནི།། རབ་ཏུ་སྐྱེ་བོ་དེ་དོན་མེད།། དེ་མེད་པས་ན་དེ་དོན་མེད།། ཀུན་བརྟགས་དང་ནི་གཞན་དབང་དང༌།། ཡོངས་སུ་གྲུབ་པ་ཉིད་ཀྱང་ནི།། དོན་ཕྱིར་ཡང་དག་མིན་རྟོག་ཕྱིར།། གཉིས་པོ་མེད་པའི་ཕྱིར་བཤད་དོ།། ཞེས་རྣལ་འབྱོར་སྤྱོད་པའི་གཞུང་ལས་ཀྱང་བསྟན་པས། གང་གི་ཚེ་སེམས་དང་སེམས་ལས་བྱུང་བའི་གཟུང་འཛིན་གྱི་རྣམ་པར་རྟོག་པ་ཐམས་ཅད་དག་ཅིང་ཞི་ན་སངས་རྒྱས་ཀྱི་ཡེ་ཤེས་ཞེས་བྱ་བ་སྣང་བར་མཛད་དོ། །བསམ་གྱིས་མི་ཁྱབ་པར་བསྟོད་པ་ལས་ཀྱང༌། དེས་ན་རྟེན་ཅིང་འབྲེལ་བར་འབྱུང༌།། དེ་ཉིད་སྟོང་པར་ཁྱོད་བཞེད་ལགས།། དམ་པའི་ཆོས་ཀྱང་དེ་ལྟ་བུ།། དེ་བཞིན་གཤེགས་ཀྱང་དེ་དང་མཚུངས།། ཆོས་དབྱིངས་དེ་ནི་དོན་དམ་དང༌།། དེ་བཞིན་ཉིད་དང་རྗེས་སུ་བཞེད།། དེ་ནི་ཡང་དག་མི་བསླུ་བ།། དེ་རྟོགས་པས་ན་སངས་རྒྱས་བརྗོད།། ཞེས་གསུངས་ཏེ། དེས་ན་འཁོར་བའི་རྒྱུ་དག་པས། མྱ་ངན་ལས་འདས་པའི་སྒྲར་བརྗོད་པ་འདི་འགལ་བ་མེད་དོ།། རིགས་པའི་ཚོགས་ལས། མཚན་མར་ཞེན་པ་འགོག་པར་མཛད་ཀྱི་སངས་རྒྱས་དང་ཆོས་ཀྱི་ཚུལ་བསྟན་པ་དང༌། ཡེ་ཤེས་དང༌། ཐུགས་རྗེ་ཆེན་པོ་དང༌། སངས་རྒྱས་ཀྱི་འཕྲིན་ལས་རྨད་དུ་བྱུང་བ་དགག་པ་མི་མཛད་མོད་ཀྱི། སོ་སོའི་སྐྱེ་བོ་ཡེ་ཤེས་ཀྱི་མིག་ལྡོངས་པ་གཞན་དུ་རྟོག་པར་བྱེད་དོ།། འཁོར་བའི་གནས་ལུགས་འཁོར་བ་དང༌། གང་དུ་འཁོར་བ་དང༌། དེ་ཉིད་རྒྱུ་དང་འབྲས་བུར་རྣམ་པར་བཞག་པ་དང༌། དེ་ཡང་རང་བཞིན་གྱིས་རྣམ་པར་དག་པ་དང༌། ཕན་ཚུན་རྟེན་འབྲེལ་ཆེན་པོར་བསྟན་པ་དག་པ་དང་བཅས་པ་རྣམས་ནི། འཕགས་པ་ཀླུ་སྒྲུབ་ཉིད་ཀྱིས་མཛད་པའི་རྟེན་འབྲེལ་བཤད་པ་ལས་རྒྱ་ཆེར་གསུངས་པས་འདིར་མ་བྲིས་པས་དེ་ཉིད་ལས་རྟོགས་པར་གྱིས་ཤིག

།འདིར་ནི་གཟུང་བ་དང་འཛིན་པའི་དྲི་མ་ཅན་གྱི་རྣམ་པར་ཤེས་པ་དག་པའི་རང་གི་ངོ་བོ་སྟོན་པའི་སྐབས་ཡིན་པས། མདོར་བསྟན་པའི་ཚིགས་སུ་བཅད་པ་འདིའི་སྤྱི་དོན་བརྗོད་ཟིན་ཏོ།། གཉིས་པ་རྒྱས་པར་བཤད་པ་དཔེ་དང་སྦྱར་ཏེ་བསྟན་པ་ལ་བདུན་ཏེ། དང་པོ་མར་གྱི་དཔེས་ཆོས་ཀྱི་དབྱིངས་མི་སྣང་བ་དང༌། སྣང་བའི་ཚུལ་ནི་ཚིགས་སུ་བཅད་པ་གཉིས་ཏེ། ཇི་ལྟར་འོ་མ་དང་འདྲེས་པས།། མར་གྱི་སྙིང་པོ་མི་སྣང་བ།། དེ་བཞིན་ཉོན་མོངས་དང་འདྲེས་པས།། ཆོས་ཀྱི་དབྱིངས་ཀྱང་མི་མཐོང་ངོ༌།། ཞེས་སེམས་ཉིད་ཉོན་མོངས་པའི་ཆུ་དང་ལྷན་ཅིག་ཏུ་གནས་པ་ནི་འོ་མ་ལྟ་བུ་སྟེ། ཆུ་ཡིས་གོས་པ་མེད་པའི་མར་ནི་མ་དམིགས་པ་ཙམ་དུ་ཟད་ཀྱི། འོ་མ་ལ་མར་མེད་པ་ནི་མ་ཡིན་ནོ། །དེ་བཞིན་དུ་ཆོས་ཀྱི་དབྱིངས་སུ་བརྗོད་པའི་སངས་རྒྱས་ཉིད་མ་དམིགས་པ་ཙམ་དུ་ཟད་ཀྱི། སེམས་ཅན་ཐམས་ཅད་ལ་མེད་པ་ནི་མ་ཡིན་ཏེ། དེའི་ངེས་པ་ནི་ཕལ་ཆེན་ལས། གང་ལ་དེ་བཞིན་གཤེགས་པའི་ཡེ་ཤེས་མཐའ་དག་རྗེས་སུ་མ་ཞུགས་པའི་སེམས་ཅན་གྱི་རིས་ན་འགའ་ཡང་མེད་དོ། །འོན་ཀྱང་འདུ་ཤེས་ཀྱི་འཛིན་པས་དེ་བཞིན་གཤེགས་པའི་ཡེ་ཤེས་མི་མཐོང་ངོ༌། །འདུ་ཤེས་ཀྱི་འཛིན་པ་དང་བྲལ་བས་ནི་ཐམས་ཅད་མཁྱེན་པའི་ཡེ་ཤེས་རང་བྱུང་གི་ཡེ་ཤེས་ཐོགས་པ་མེད་པ་རབ་ཏུ་འབྱུང་ངོ༌། །ཀྱེ་རྒྱལ་བའི་སྲས་དག་འདི་ལྟ་སྟེ། ཞེས་སྟོང་གསུམ་དར་ཡུག་ཆེན་པོའི་དཔེས་རྒྱས་པར་གསུངས་སོ།། དེའི་ཕྱིར། ཇི་ལྟར་འོ་མ་རྣམས་སྦྱངས་པས།། མར་གྱི་སྙིང་པོ་དྲི་མེད་འགྱུར།། དེ་བཞིན་ཉོན་མོངས་རྣམ་སྦྱངས་པས།། ཆོས་དབྱིངས་ཤིན་ཏུ་དྲི་མེད་འགྱུར།། ཞེས་བསྲུབ་པ་ལ་སོགས་པའི་རྐྱེན་གྱིས་ཆུ་དང་མར་སོ་སོར་སྣང་བ་བཞིན་དུ། ལམ་རྣམ་པར་བསྒྲུབ་པའི་རྐྱེན་ལས་བསྒྲིབ་པ་བསལ་བས། སངས་རྒྱས་སུ་སྣང་བར་བརྗོད་ཀྱི། བདག་དང་གཞན་དང་གཉིས་ཀ་དང༌། རྒྱུ་མེད་པ་ལས་བྱུང་བ་མ་ཡིན་ནོ།། རྒྱས་བཤད་གཉིས་པ་བུམ་ནང་གི་མར་མེའི་དཔེས་སེམས་ཅན་དང༌།

ལམ་དང༌། སངས་རྒྱས་ལ་ཡེ་ཤེས་སྣང་བའི་རིམ་པ་བསྟན་པ་ནི། ཚིགས་སུ་བཅད་པ་གསུམ་ལས། དང་པོ་སེམས་ཅན་གྱི་གནས་སྐབས་ནི། ཇི་ལྟར་མར་མེ་བུམ་ནང་ན།། ཅུང་ཞིག་སྣང་བར་མི་འགྱུར་བར།། ཞེས་བྱ་བ་ནི་དཔེ་བརྗོད་པའོ།། དེ་བཞིན་ཉོན་མོངས་བུམ་ནང་ན།། ཆོས་ཀྱི་དབྱིངས་ཀྱང་མི་མཐོང་ངོ༌།། ཞེས་དོན་བསྟན་ཏེ། འདི་ལ་ཁ་ཅིག་ཆོས་དབྱིངས་ཀྱི་སྒྲ་འདིས་སྟོང་པ་རྐྱང་དུ་རྟོགས་པར་སྲིད་ན། དེ་ལྟ་མ་ཡིན་ཏེ། འདིར་ཇི་ལྟ་བ་དང༌། ཇི་སྙེད་པའི་ཡེ་ཤེས་གཉིས་ཀ་ལ་ཆོས་ཀྱི་དབྱིངས་སུ་དགོངས་སོ། །འདིའི་ངེས་པ་ནི། མདོར་ན་ཟག་མེད་དབྱིངས་ལ་ནི།། དོན་གྱི་རབ་ཏུ་དབྱེ་བ་བཞི།། ཆོས་ཀྱི་སྐུ་ལ་སོགས་པ་འདི།། རྣམ་གྲངས་བཞིར་ནི་རིག་པར་བྱ།། སངས་རྒྱས་ཆོས་དབྱེར་མེད་པ་དང༌།། དེ་རིག་དེ་བཞིན་ཉིད་ཐོབ་དང༌།། བརྫུན་མེད་བསླུ་མེད་ཆོས་ཉིད་དང༌།། གདོད་ནས་རང་བཞིན་ཞི་ཉིད་དོ།། ཞེས་རྒྱུད་བླ་མ་ལས་གསུངས་ཏེ། འབྲས་བུའི་ཆ་ནས། སངས་རྒྱས་ཆོས་དང་དབྱེ་བ་མེད་པ་དང༌། རྒྱུའི་ཆ་ནས་རང་བཞིན་དང༌། རྒྱས་འགྱུར་གྱི་རིགས་དང༌། བདེན་པ་གཉིས་ཀྱི་ཆ་ནས། མི་བརྫུན་མི་བསླུ་བའི་ཚད་མ་དང༌། སྤངས་པའི་ཆ་ནས་རང་བཞིན་གྱིས་ཞི་བ་དང༌། གློ་བུར་གྱིས་ཞི་བ་ཞེས་བསྟན་གྱི། ངོ་བོ་ཐ་དད་པ་མ་ཡིན་ནོ། །རྒྱས་པར་ནི་འགྲིབ་པ་མེད་པ་དང༌། འཕེལ་བ་མེད་པའི་མདོ་ལས་གསུངས་སོ།། ལམ་པའི་གནས་སྐབས་བསྟན་པའི་ཕྱིར། ཕྱོགས་ནི་གང་དང་གང་དུ་གནས།། བུམ་པར་བུ་ག་བཏོད་གྱུར་པའི།། དེ་དང་དེ་ཡི་ཕྱོགས་ཉིད་ནས།། འོད་ཀྱི་རང་བཞིན་འབྱུང་བར་འགྱུར།། ཞེས་གསུངས་ཏེ། ཇི་ལྟར་བུམ་པའི་ནང་གི་མར་མེ་བུ་གའི་བྱེ་བྲག་གིས་འོད་ཀྱི་སྣང་བ་ཆུང་ངུ་དང༌། འབྲིང་དང་ཆེན་པོ་སྣང་བ་ལྟར། མཐོང་ལམ་མ་ དག་ས་བདུན་དང༌། དག་པའི་ས་ལ་རྣམ་པར་མི་རྟོག་པ་དང༌། སྒྱུ་མ་ལྟ་ བུའི་ཏིང་ངེ་འཛིན་གྱིས་ཡེ་ཤེས་རྣམ་པ་གཉིས་ཀྱི་འོད་ཟེར་བརྒྱ་ཕྲག་བཅུ་གཉིས་ཚད་མེད་པའི་བར་དུ་ཇེ་ཆེར་གསལ་བར་འགྱུར་ཏེ།

འོག་ནས་བཤད་པ་བཞིན་ནོ།། སངས་རྒྱས་ཀྱི་གནས་སྐབས་ནི། གང་ཚེ་ཏིང་འཛིན་རྡོ་རྗེ་ཡིས།། བུམ་པ་དེ་ཉིད་བཅག་གྱུར་པ།། དེ་ཚེ་དེ་ནི་ནམ་མཁའ་ཡིས།། མཐར་ཐུག་བར་དུ་སྣང་བར་བྱེད།། ཅེས་གསུངས་ཏེ། གང་གི་ཚེ་ས་བཅུའི་རྒྱུན་གྱི་ཐ་མར་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་པ་གཉིས་ཀྱི་ལྷག་མ་མ་རིག་པ་བག་ཆགས་ཀྱི་ས་ཞེས་བྱ་བ་ལས། ཟག་བཅས་ཟག་མེད་འདུ་བྱེད་པའི་ལས་དང༌། ཕན་ཚུན་བརྟེན་ནས་འབྱུང་བའི་རྣམ་པར་ཤེས་པའི་བུམ་པ་བཅག་པར་གྱུར་པའི་ཚེ་སྒྲིབ་པ་གཉིས་དང་བྲལ་བའི་ཡེ་ཤེས་འཕྲིན་ལས་ཀྱི་འོད་འཕྲོ་བ་ནམ་མཁའི་མཐར་གཏུགས་པ་སྣང་བར་འགྱུར་རོ། །དེ་སྐད་དུ་ཡང༌། རྡོ་རྗེ་ལྟ་བུའི་ཏིང་ངེ་འཛིན།། རྟོག་པས་མི་ཤིག་ཐོབ་ནས་ནི།། གནས་གཞན་གྱུར་པ་མཐར་ཐུག་པ།། སྒྲིབ་པ་ཀུན་གྱི་དྲི་མེད་དང༌།། གང་ལ་གནས་ནས་སེམས་ཅན་དོན།། ཕན་ཕྱིར་རབ་ཏུ་བསྒྲུབ་བྱེད་པ།། རྣམ་པ་ཐམས་ཅད་མཁྱེན་པ་ཡྀ།། གོ་འཕང་བླ་ན་མེད་པ་ཐོབ།། ཞེས་མདོ་སྡེ་རྒྱན་ལས་ཀྱང་གསུངས་པ་ཡིན་ནོ།། གསུམ་པ་སྐྱེ་འགག་དང་བྲལ་ཞིང་མི་འགྱུར་བའི་དོན་ནི། དེ་ལྟར་གནས་སྐབས་གསུམ་གྱི་ཁྱད་པར་སྣང་བ་ལས། ཡོན་ཏན་ལ་སོགས་པ་རྣམས་གསར་དུ་སྐྱེ་བར་འགྱུར་རམ་སྙམ་པའི་ལོག་རྟོག་བསལ་བའི་ཕྱིར། ཆོས་ཀྱི་དབྱིངས་ནི་སྐྱེ་མ་ཡིན།། ནམ་ཡང་འགག་པར་འགྱུར་བ་མེད།། དུས་རྣམས་ཀུན་ཏུ་ཉོན་མོངས་མེད།། ཐོག་མ་བར་མཐའ་དྲི་མ་མེད།། ཞེས་གསུངས་ཏེ། ཆོས་ཀྱི་དབྱིངས་དེ་བཞིན་གཤེགས་པའི་སྙིང་པོ་ནི་གསར་དུ་སྐྱེ་བ་མ་ཡིན་ཏེ། རྒྱུ་མ་དམིགས་ཤིང་དབེན་པའི་ཕྱིར་རོ། །ནམ་ཡང་འགག་པ་མ་ཡིན་ཏེ། སྐྱེ་བ་མེད་ཅིང་རྐྱེན་དང་བྲལ་བའི་ཕྱིར་རོ། །དུས་ཐམས་ཅད་དུ་ཉོན་མོངས་པས་གོས་པ་མེད་དེ། ཉོན་མོངས་པ་ཐམས་ཅད་ཀྱི་གཉེན་པོར་གྱུར་ཅིང་རྟག་པའི་ཕྱིར་རོ། །དུས་གསུམ་ཀར་རང་བཞིན་གྱིས་དག་སྟེ། གཙང་བ་དམ་པ་ཉིད་ཡིན་པའི་ཕྱིར་རོ།། འདི་ལྟར་རྒྱུ་མཚན་བཞི་པོ་འདིས་ཆོས་ཀྱི་སྐུ་སྤྱིའི་མཚན་ཉིད་རང་བཞིན་གྱིས་དག་པ་དང༌།

རང་གི་མཚན་ཉིད་དྲི་མ་མེད་པས་དག་པ་ནི། གཙང་བ་དམ་པ་དང༌། བདག་ཏུ་རྟོག་པ་དང༌། བདག་མེད་པར་རྟོག་པ་མུ་སྟེགས་དང༌། ཉན་རང་གི་མཐའ་དང་བྲལ་བའི་བདག་དམ་པ་དང༌། སྡུག་བསྔལ་དང༌། ཀུན་འབྱུང་བ་སྐྱེ་བ་མེད་པ་ལ་དབང་འབྱོར་པ་དང་ལྡན་པའི་ཕྱིར་བདེ་བ་དམ་པ་དང༌། གནས་ཐམས་ཅད་དུ་སྐྱེ་འགག་མེད་ཅིང་ངོ་བོ་ཉིད་ཀྱི་འཕྲིན་ལས་རྒྱུན་ཆད་མེད་པས་རྟག་པ་དམ་པ་ཞེས་བྱ་བའི་ཕ་རོལ་ཏུ་ཕྱིན་པ་བཞི་དང་ལྡན་པ་ཡིན་ཏེ། འདི་རྣམས་ཀྱང་སོ་སོ་སྐྱེ་བོའི་འདུ་ཤེས་ཕྱིན་ཅི་མ་ལོག་པ་(ཕྱིན་ཅི་ལོག་པ་)འཁོར་བ་ཉེར་ལེན་གྱི་ཕུང་པོ་ལྔ་ལ། གཙང་བ་དང༌། བདག་དང༌། བདེ་བ་དང༌། རྟག་པར་འཛིན་པ་བཞི་དང༌། དེའི་གཉེན་པོ་མི་སྡུག་པ་དང༌། བདག་མེད་དང༌། སྡུག་བསྔལ་བ་དང༌། མི་རྟག་བསྒོམ་པའི་མཚན་མ་བཞི་དང༌། བརྒྱད་པོ་རྣམ་པར་རྟོག་པས་བཏགས་པ་སྐད་ཅིག་པ་(མ)མི་བདེན་པས་ན། འདི་རྣམས་ཀྱི་མཐའ་ལས་གྲོལ་བའི་ཕྱིར། བདེན་པ་བརྒྱད་རྟོགས་པས་སངས་རྒྱས་སུ་འགྲུབ་པར་དཔལ་འཕྲེང་གི་མདོར་གསུངས་ཏེ། དེའི་དོན་བསྡུས་ནས། གཙང་བདག་བདེ་དང་རྟག་ཉིད་ཀྱི།། ཡོན་ཏན་ཕ་རོལ་ཕྱིན་པའི་འབྲས།། ཞེས་པ་དང༌། ཇི་ལྟར་སྔར་བཞིན་ཕྱིས་དེ་བཞིན།། འགྱུར་བ་མེད་པའི་ཆོས་ཉིད་དོ།། ཞེས་རྒྱུད་བླ་མར་གསུངས་སོ།། དེ་ལྟ་བུ་དེ་དཔེས་བསྒྲུབ་པར་བསྟན་པའི་ཕྱིར། བཞི་པ་སེམས་ཅན་དང་སངས་རྒྱས་ཀྱི་གནས་སྐབས་སུ་ཁྱད་པར་མེད་པར་ནོར་བུའི་དཔེས་བཤད་པ་ནི། ཚིགས་སུ་བཅད་པ་གཉིས་ལས་དཔེ་ཉིད་ནི། ཇི་ལྟར་རིན་ཆེན་བཻ་ཌཱུརྱ།། དུས་རྣམས་ཀུན་ཏུ་འོད་གསལ་ཡང༌།། རྡོ་ཡི་ནང་ན་གནས་གྱུར་ན།། དེ་ཡི་འོད་ནི་གསལ་མ་ཡིན།། ཞེས་གསུངས་ཏེ། བཻ་ཌཱུརྱ་ཆེན་པོ་འོད་དང༌། ཁ་དོག་དང༌། དགོས་འདོད་སྦྱིན་པར་བྱེད་པ་རྡོའི་ནང་ན་གནས་པ་དང་རྡོ་བ་མེད་པར་རྣམ་པར་སྦྱང་ཞིང་ཕྱིས་པ་གཉིས། ངོ་བོ་ལ་ཁྱད་པར་མེད་ཀྱང༌། རྡོ་བའི་ནང་ན་གནས་པའི་ཚེ་འོད་དང༌། ཡོན་ཏན་མི་སྣང་ངོ༌།། དཔེ་དེ་བཞིན་དུ།

དེ་བཞིན་ཉོན་མོངས་ཀྱིས་སྒྲིབ་པའི།། ཆོས་དབྱིངས་དྲི་མ་མེད་པའང༌།། འཁོར་བར་འོད་ནི་གསལ་མ་ཡིན།། ཞེས་གསུངས་ཏེ། སེམས་ཅན་གྱི་དུས་ན་ཉོན་མོངས་པའི་སྦུབས་བྱེ་བ་མཐའ་ཡས་པས་སྒྲིབ་པའི་ཕྱིར། ཆོས་ཀྱི་དབྱིངས་དྲི་མས་ངོ་བོ་ལ་མ་གོས་ཀྱང་མི་སྣང་ལ། ཡོན་ཏན་དང་འཕྲིན་ལས་ཀྱི་འོད་ཀྱང་མི་གསལ་ལོ། །གང་གི་ཚེ་སྦྱངས་པ་མཐར་ཕྱིན་པ་ལས་སྣང་ཞིང་གསལ་བའི་ཕྱིར། མྱ་ངན་འདས་ན་འོད་གསལ་འགྱུར།། ཞེས་བྱ་སྟེ། མྱ་ངན་ལས་འདས་པ་ཆེན་པོ། སངས་རྒྱས་ཐོབ་པའི་ཚེ་ཤིན་ཏུ་དག་པར་འགྱུར་ཏེ། འདི་རྣམ་པར་མི་རྟོག་པ་ལ་འཇུག་པའི་མདོ་ལས། བྲག་གི་དབུས་སུ་གནས་པའི་ནོར་བུའི་དཔེས། ས་དང༌། དངུལ་དང༌། གསེར་དང༌། རིན་པོ་ཆེ་སྣ་ཚོགས་པ་ལྟ་བུའི་རྡོ་བ་རྣམས་བསལ་ནས་བཻ་ཌཱུརྱ་འབྱུང་བ་ལྟར། སྤང་བྱ་དང༌། གཉེན་པོ་དང༌། དེ་བཞིན་ཉིད་དང༌། འབྲས་བུ་རྟོག་པའི་མཚན་མ་བཞི་དག་པས་རྣམ་པར་མི་རྟོག་པའི་ཡེ་ཤེས་ཐོབ་པར་གསུངས་སོ།། དེ་བཞིན་དུ་ས་བཅུ་པ་ལས་ཁམས་སྦྱོང་བ་བཻ་ཌཱུརྱའི་དཔེས། སངས་རྒྱས་ཀྱི་སྙིང་རྗེ་ཆེན་པོ་བསྟན་པའི་མདོ་ལས་ཀྱང་གསུངས་སོ།། ལྔ་པ་ཁམས་དེའི་ངོ་བོ་གསེར་གྱི་དཔེས་བཤད་པ་ནི། ཁམས་ཡོད་པས་ནི་ལས་བྱས་པས།།

ས་ལེ་སྦྲམ་དག་མཐོང་བར་འགྱུར།། ཁམས་མེད་པས་ནི་ལས་བྱས་ཀྱང༌།། ཉོན་མོངས་འབའ་ཞིག་སྐྱེ་བར་ཟད།། ཞེས་གསུངས་ཏེ། ཇི་ལྟར་ས་ཕྱོགས་གང་ན་གསེར་གྱི་ཁམས་ཡོད་པ་དེར་ལས་བྱས་པས་ས་ལེ་སྦྲམ་དག་མཐོང་བར་འགྱུར་གྱི། གསེར་མེད་པའི་ས་ལ་རྐོས་ཀྱང་སྡུག་བསྔལ་བ་ཉིད་དོ། །དེ་བཞིན་དུ་ཉོན་མོངས་པའི་སའི་ནང་ནས་སངས་རྒྱས་ཀྱི་སྙིང་པོ་རྣམ་པར་དག་པ་ཡོད་པས་སྣང་བར་འགྱུར་གྱི་མེད་ན་ཉོན་མོངས་པ་བསལ་ཀྱང་དོན་མེད་པར་འགྱུར་རོ། །ཞེས་བསྟན་པ་ཡིན་ནོ།¿།དོན་ལ་མདོ་ལས་ཀྱང༌། ཇི་ལྟར་རྡོ་ཡི་ཕྱེ་མ་ལ།། ས་ལེ་སྦྲམ་ནི་མི་མཐོང་བ།། ཡོངས་སུ་སྦྱངས་པས་དེ་མཐོང་བཞིན།། འཇིག་རྟེན་ལ་ནི་དེ་བཞིན་གཤེགས།། ཞེས་གསུངས་སོ།། དྲུག་པ་འབྲས་ཤུན་གྱི་དཔེས་ཆོས་ཀྱི་སྐུ་སྣང་བའི་ཚུལ་ནི། ཚིགས་སུ་བཅད་པ་གཉིས་ཏེ། དང་པོ་དཔེ་ཉིད་ནི། ཇི་ལྟར་སྦུན་པས་གཡོགས་གྱུར་པར།། སོ་བ་འབྲས་བུ་མི་འདོད་ལྟར།། ཞེས་སྦུན་པ་དང་བཅས་པའི་འབྲས་ལ་འདི་ནི་འབྲས་སོ་བའོ། །ཞེས་མིང་དུ་བརྗོད་པ་ལྟར། དེ་བཞིན་ཉོན་མོངས་ཀྱིས་གཡོགས་པས།། དེ་ནི་སངས་རྒྱས་ཞེས་མི་བརྟག། ཞེས་སེམས་ཅན་གྱི་དུས་ན་ཉོན་མོངས་པའི་སྦུབས་ན་ཆོས་ཀྱི་སྐུ་ཡོངས་སུ་རྫོགས་པར་བཞུགས་ཀྱང་སངས་རྒྱས་ཞེས་མི་བྱ་སྟེ། སེམས་ཅན་གྱི་ཁམས་ཞེས་འདོགས་སོ། །གང་གི་ཚེ། ཇི་ལྟར་སྦུན་པ་ལས་གྲོལ་བས།། འབྲས་ཉིད་སྣང་བར་འགྱུར་བ་ལྟར།། དེ་བཞིན་ཉོན་མོངས་ལས་གྲོལ་ན།། ཆོས་ཀྱི་སྐུ་ཉིད་རབ་ཏུ་གསལ།། ཞེས་གསུངས་ཏེ། ཉོན་མོངས་པ་དང་ཤེས་བྱའི་སྒྲིབ་པའི་སྦུན་པ་དང་བྲལ་བས་དག་པའི་འབྲས་བུ་ཆོས་ཀྱི་སྐུ། ཡོན་ཏན་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཆོས་བཅོ་བརྒྱད་རབ་ཏུ་གསལ་བར་འགྱུར་རོ།། དེ་ལྟར་ཡང་སེམས་ཀུན་ནས་ཉོན་མོངས་པའི་ཕྱིར་སེམས་ཅན་རྣམས་ཉོན་མོངས་ལ། སེམས་རྣམ་པར་བྱང་བའི་ཕྱིར་ནི་རྣམ་པར་དག་པའོ། །ཞེས་དཔལ་འཕྲེང་གི་མདོར་གསུངས་ཤིང༌། དབུས་མཐའ་ལས་ཀྱང༌།

གལ་ཏེ་ཉོན་མོངས་དེ་མ་གྱུར།། ལུས་ཅན་ཐམས་ཅད་གྲོལ་བར་འགྱུར།། གལ་ཏེ་རྣམ་དག་དེ་མ་གྱུར།། འབད་པ་འབྲས་བུ་མེད་པར་འགྱུར།། ཞེས་གསུངས་པས་སེམས་ཅན་གྱི་ཁམས་དང༌། སངས་རྒྱས་ཀྱི་སྙིང་པོ་དང༌། ཆོས་ཀྱི་དབྱིངས་ཞེས་བྱ་བ། མིང་གི་རྣམ་གྲངས་ཏེ་རྒྱས་པར་རྒྱུད་བླ་མ་ལས་རྟོགས་པར་བྱའོ།། བདུན་པ་ཆུ་ཤིང་གི་དཔེས་རྒྱུ་མཐུན་པ་རབ་ཏུ་ཟབ་པའི་ཆོས་ནི། ཚིགས་སུ་བཅད་པ་གཉིས་ལས། ཐོག་མར་དཔེ་ནི། ཆུ་ཤིང་སྙིང་པོ་མེད་དོ་ཞེས།། འཇིག་རྟེན་ན་ནི་དཔེར་བྱེད་ཀྱང༌།། དེ་ཡི་འབྲས་བུ་སྙིང་པོ་ཉིད།། དང་པོར་ཟ་བར་བྱེད་པ་ལྟར།། ཞེས་བསྟན་ནས། དོན་ནི། སྙིང་པོ་མེད་པའི་འཁོར་བ་ལས།། ཉོན་མོངས་གཟེབ་དང་བྲལ་གྱུར་ན།། དེ་ཡི་འབྲས་བུ་སངས་རྒྱས་ཉིད།། ལུས་ཅན་ཀུན་གྱི་བདུད་རྩིར་འགྱུར།། ཞེས་གསུངས་ཏེ། འདིས་ནི་གང་དང་བྲལ་བས་གང་ཐོབ་པའི་ཡོན་ཏན་དང་བཅས་པ་བསྟན་ཏེ། ཇི་ལྟར་ཆུ་ཤིང་སྙིང་པོ་ཕྱེ་ན་མེད་ཀྱང༌། དེའི་འབྲས་བུ་དང་པོ་སྨིན་ནས་ཟ་བ་ལྟར། བརྟགས་ན་སྙིང་པོ་ཅུང་ཟད་ཀྱང་མེད་པ་ནི་འཁོར་བ་ཡིན་ལ། འཁོར་བ་དེ་ཡང་རྣམ་པར་རྟོག་པ་སྟེ། རིགས་པ་དྲུག་ཅུ་པ་ལས། མ་རིག་རྐྱེན་གྱིས་འཇིག་རྟེན་ཞེས།། ཡང་དག་རྫོགས་པའི་སངས་རྒྱས་གསུང༌།། དེ་ཕྱིར་འཇིག་རྟེན་འདི་དག་ཀུན།། རྣམ་པར་རྟོག་པ་ཅིས་མི་འཐད།། ཅེས་འབྱུང་བ་ལྟར་རྣམ་པར་རྟོག་པ་ནི་སྙིང་པོ་མེད་པ་སྒྱུ་མ་དང༌། སྨིག་སྒྱུ་ལྟ་བུ་ཡིན་མོད་ཀྱི། དེ་ཉིད་གནས་ཡོངས་སུ་གྱུར་པ་ལས། སེམས་ཅན་ཐམས་ཅད་ལ་ཕན་པར་བྱེད་པའི་གཟུགས་ཀྱི་སྐུ་འབྱུང་སྟེ། དེའི་ཕྱིར་རྣམ་པར་ཤེས་པ་ཉོན་མོངས་པའི་དྲ་བས་འདྲེས་པ་འཁོར་བ་ཞེས་བྱ་ལ། ཉོན་མོངས་པ་དང་བྲལ་བས་བྱ་བ་གྲུབ་པའི་ཡེ་ཤེས་སུ་གྱུར་ཏེ། སེམས་ཅན་རྣམས་ཀྱི་བདུད་རྩིར་འགྱུར་རོ།། དེ་ལྟར་ཁམས་རང་བཞིན་གྱིས་རྣམ་པར་དག་པ་དཔེ་རྣམས་ཀྱིས་བསྟན་པའི་རིམ་པ་འདི་ཡང་མར་གྱི་དཔེས་ནི་སེམས་ཅན་གྱི་དུས་ན་འོ་མ་ལ་ཆུ་དང་མར་གཅིག་ཏུ་འདྲེས་པར་སྣང་བ་ལྟར་སེམས་ཅན་ཉིད་སྣང་གིས།

སངས་རྒྱས་ནི་མི་སྣང་ལ། སངས་རྒྱས་པར་གྱུར་པ་ན་དྲི་མ་དང་འདྲེས་པ་མེད་དེ། མར་ཆུ་ལ་གཏན་མི་འདྲེ་བར་སྣང་བ་བཞིན་དུ་ངོ་བོ་བསྟན་པའོ། །མར་མེའི་དཔེས་ནི་ཡོན་ཏན་གྱི་འོད་ལ་མ་དག་པ་དང༌། དག་པའི་དུས་ཐམས་ཅད་དུ་ཁྱད་མེད་ཀྱང༌། སྒྲིབ་གཡོག་གི་རྐྱེན་གྱིས་ཆེ་བ་དང་ཆུང་བ་ལྟར་སྣང་བ་ལ་འགལ་བ་མེད་པའི་ལྡན་པའི་ཡོན་ཏན་བསྟན་ཏོ། །ནོར་བུའི་དཔེས་ནི་ཆོས་སྐུ་རང་གི་ཡོན་ཏན་སྒྲིབ་པ་ཐམས་ཅད་དང་བྲལ་བ་དང༌། རྣམ་པར་རྟོག་པ་མེད་པའི་འཕྲིན་ལས་འཇུག་པའི་ཡོན་ཏན་ཅན་དུ་བསྟན་ནོ། །གསེར་གྱི་དཔེས་ནི། བྱས་པ་མ་ཡིན་པ་དང༌། དགེ་བ་དང༌། རྣམ་པར་དག་པའི་ཡིད་ཀྱི་རང་བཞིན་ལོངས་སྤྱོད་རྫོགས་པའི་རྒྱུ་འབྲས་སྟོན་ཏོ། །འབྲས་ཤུན་གྱི་དཔེས་མ་རིག་པ་བག་ཆགས་ཀྱིས་མ་གྲོལ་གྱི་བར་ལ་བློས་མི་མཐོང་བར་བསྟན་ནོ།། ཆུ་ཤིང་གི་དཔེས་འཛིན་པ་དང་རྣམ་པར་རྟོག་པ་གནས་གྱུར་པའི་སྤྲུལ་པའི་སྐུའི་འབྲས་བུའི་དཔེ་སྟེ། མདོར་བསྡུས་པས་དབྱིངས་དང་ཡེ་ཤེས་དང་མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོགས་པ་དང༌། བྱ་བ་གྲུབ་པའི་ངོ་བོ། མར་དང༌། འོ་མ་དང༌། ནོར་བུ་དང༌། གསེར་དང༌། འབྲས་དང༌། ཆུ་ཤིང་གི་འབྲས་བུས་བསྟན་ལ། དེ་རྣམས་སྒྲིབ་པ་ཡང༌། ཆུ་འདྲེས་པ་དང༌། བུམ་པས་བསྒྲིབ་པ་དང༌། ཤུན་པས་གཡོགས་པ་དང༌།ས་དང༌། སྦུན་པ་དང༌། ཆུ་ཤིང་རྣམས་ནི། རིམ་པ་ལྟར། ཉོན་སྒྲིབ་དང༌། ཤེས་སྒྲིབ་དང༌། སེམས་དང༌། ཡིད་དང༌། འཛིན་པ་དང༌། རྣམ་པར་རྟོག་པ་རྣམས་སུ་རྟོགས་པར་བྱའོ། །འདི་རྣམས་ལ་མདོ་དང༌། བསྟན་བཅོས་ཀྱི་ལུང་མང་དུ་ཡོད་མོད་ཀྱི་མ་སྤྲོས་སོ།། གཉིས་པ་ལམ་པའི་གནས་སྐབས་བསྟན་པ་ལ་གསུམ་སྟེ། དྲི་མ་སྦྱང་བ་འཐད་པའི་ཚུལ་རིམ་པ་དང་བཅས་པ་ཇི་ལྟར་ཤེས་པར་བྱ་བ་དང༌། བསྒོམ་པའི་ཚུལ་དང༌། ཐོབ་པའི་རིམ་པའོ། །དང་པོ་ལ་གསུམ་ལས། ཆོས་སྐུའི་ཁམས་དེ་ཉིད་རིགས་སུ་འཐད་པའི་ཚུལ་ནི། ཚིགས་སུ་བཅད་པ་གཉིས་ཏེ། ཇི་ལྟར་མ་དག་པའི་གནས་སྐབས་བསྟན་པའི་ངོ་བོ་ལ་དྲི་མ་སེལ་བར་བྱེད་པའི་ཐ་སྙད་ལ་བརྟེན་ནས་དྲི་མ་དང་བཅས་པ་ནི་རྒྱུ་དང༌།

དྲི་མ་མེད་པའི་འབྲས་བུར་བསྟན་པའི་ཕྱིར། དེ་བཞིན་ས་བོན་ཐམས་ཅད་ལས།། རྒྱུ་དང་འདྲ་བའི་འབྲས་བུ་འབྱུང༌།། ས་བོན་མེད་པར་འབྲས་ཡོད་པར།། ཤེས་ལྡན་གང་གིས་བསྒྲུབ་པར་ནུས།། ཞེས་བསྟན་ཏོ།། འདི་ལ་ས་བོན་ཐམས་ཅད་ཀྱི་རྒྱུ་ཐམས་ཅད་འབྲས་བུ་སོ་སོར་དམིགས་སོ། །འདིར་ནི་མདོར་བསྡུས་ན། འཁོར་བའི་རྒྱུ་དང་ས་བོན་ནི་ཀུན་གཞིའི་རྣམ་པར་ཤེས་པ་སྟེ། དེས་རྒྱུའི་རྐྱེན་དུ་བྱས་ནས་རྣམ་པར་ཤེས་པའི་ཚོགས་གཞན་བདུན་པོ་འབྲས་བུར་འགྱུར་བ་དེ་ལས་ཁམས་གསུམ་གྱི་ལས་སྡུག་བསྔལ་ཐམས་ཅད་སོ་སོར་སྨིན་ཅིང༌། དེ་ཐམས་ཅད་ཀྱང་ཀུན་གཞིའི་ནུས་པ་བསྐྱེད་པར་བྱེད་པས་འབྲས་བུ་ཞེས་ཀྱང་བྱ་སྟེ། དེ་ལྟར་རྟེན་ཅིང་འབྲེལ་བར་འབྱུང་བ་ཉིད་དེ། འདི་ལ་ནི་ཐེག་བསྡུས་ལས། ངོ་བོ་ཉིད་རྣམ་པར་འབྱེད་པ་ཅན་གྱི་རྟེན་འབྲེལ་ཞེས་གསུངས་སོ། །དེ་ལ་བརྟེན་ནས་སྡུག་པ་དང་མི་སྡུག་པ་འབྱེད་པའི་རྟེན་འབྲེལ་བཅུ་གཉིས་འབྱུང་སྟེ། འདི་ཐམས་ཅད་ནི་སྒྲིབ་པའོ། །ཆོས་ཀྱི་སྐུ་ནི་དྲི་མ་མེད་པ་ལ་བརྟེན་པའི་རྒྱུ་མཐུན་པ་རབ་ཏུ་ཟབ་པའི་ཆོས་ཀྱི་སྐུའི་ཡོན་ཏན་དང་འཕྲིན་ལས་འབྱུང་སྟེ། དེས་ན་ངོ་བོ་ཉིད་ནི་མེ་ལོང་ལྟ་བུ་ནི་ཆོས་ཀྱི་སྐུ་སྟེ། སྐུ་གཉིས་ཀྱི་སྐུ་ཡོངས་སུ་རྫོགས་པར་མི་འགྱུར་བས། འདིར་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང༌། ཆོས་རྣམ་པར་དཀར་བ་ཟག་པ་མེད་པའི་རྒྱུ་མཐུན་པ་རྣམས་ནི། སངས་རྒྱས་ཀྱི་རྒྱུ་ཞེས་བྱ་སྟེ། ཆོས་དཀར་བ་རྣམས་ཀྱང་ཆོས་ཀྱི་སྐུ་ལས་བྱུང་བའོ། །འདི་ལྟར་འཁོར་བ་དང་མྱ་ངན་ལས་འདས་པ་ངོ་བོས་རྒྱུ་དང་འབྲས་བུ་སོ་སོར་ཐ་དད་པ་སྤང་གཉེན་དུ་གྱུར་པ་ཡིན་ནོ།། དེ་ལྟར་ཡང་ཐེག་བསྡུས་ལས། སངས་རྒྱས་ཀྱི་ཆོས་ཐོས་པའི་བག་ཆགས་ཀུན་གཞིའི་རྣམ་ཤེས་ལ་རྟེན་ཅིང་སྐྱེ་བ་དང་འགག་པའི་ཚུལ་བསྟན་པའི་རྗེས་ལ་འོ་ན་ཀུན་གཞིའི་རྣམ་པར་ཤེས་པ་ནི། ཉོན་མོངས་པའི་རྒྱུ་ཡིན་ན། དེའི་གཉེན་པོ་འཇིག་རྟེན་ལས་འདས་པའི་སེམས་ཀྱི་ས་བོན་གང་ལས་བྱུང་བ་བརྗོད་དགོས་སོ་ཞེ་ན།

ཆོས་ཀྱི་དབྱིངས་ཤིན་ཏུ་རྣམ་པར་དག་པའི་རྒྱུ་མཐུན་པའི་ཐོས་པའི་བག་ཆགས་ས་བོན་པ་ལས་དེ་བྱུང་ངོ༌།། དེའི་གཉེན་པོའི་ཐོས་པའི་བག་ཆགས་གང་ཡིན་པ་དེ་ཡང༌། ཅི་ཀུན་གཞིའི་རྣམ་པར་ཤེས་པའི་ངོ་བོ་ཉིད་ཡིན་ནམ། འོན་ཏེ་མ་ཡིན། གལ་ཏེ་ཀུན་གཞིའི་རྣམ་པར་ཤེས་པའི་ངོ་བོ་ཉིད་ཡིན་ཏེ་ན། ཇི་ལྟར་འདིའི་གཉེན་པོའི་ས་བོན་དུ་རུང༌། ཇི་སྟེ་དེའི་ངོ་བོ་ཉིད་མ་ཡིན་ན་ནི། དེས་ན་ཐོས་པའི་བག་ཆགས་ཀྱི་ས་བོན་དེའི་གནས་ཅི་ཞིག་ཡིན་པར་ལྟ་ཞེ་ན། སངས་རྒྱས་ཀྱི་བྱང་ཆུབ་ལ་བརྟེན་ནས་ཐོས་པའི་བག་ཆགས་སུ་གྱུར་པ་གང་ཡིན་པ་དེ། གནས་གང་ལ་འཇུག་པ་དེ་ལྷན་ཅིག་འབྱུང་བའི་ཚུལ་གྱི་རྣམ་པར་སྨིན་པའི་རྣམ་པར་ཤེས་པ་ལ་འཇུག་པ་སྟེ། ཆུ་དང་འོ་མ་བཞིན་ནོ། །དེ་ནི་ཀུན་གཞིའི་རྣམ་པར་ཤེས་པ་མ་ཡིན་ཏེ། དེའི་གཉེན་པོའི་ས་བོན་ཉིད་ཡིན་པའི་ཕྱིར་རོ། །དེ་ལ་བག་ཆགས་ཆུང་ངུ་ལ་བརྟེན་ནས་འབྲིང་དང་ཆེན་པོར་འགྱུར་བས། ཆོས་ཀྱི་སྐུའི་ས་བོན་དུ་བལྟ་སྟེ། ཀུན་གཞིའི་རྣམ་པར་ཤེས་པའི་གཉེན་པོ་ཡིན་པས་ཀུན་གཞིའི་རྣམ་པར་ཤེས་པའི་ངོ་བོ་ཉིད་མ་ཡིན་པ་དང༌། འཇིག་རྟེན་པ་ཡིན་ཀྱང་འཇིག་རྟེན་ལས་འདས་པ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ རྒྱུ་མཐུན་པ་ཡིན་པས། འཇིག་རྟེན་ལས་འདས་པའི་སེམས་ཀྱི་ས་བོན་དུ་གྱུར་པའོ།། དེ་ནི་འཇིག་རྟེན་ལས་འདས་པའི་སེམས་མ་བྱུང་དུ་ཟིན་ཀྱང༌། ཉོན་མོངས་པས་ཀུན་ནས་དཀྲིས་པའི་གཉེན་པོ་དང༌། ངན་སོང་གི་འགྲོ་བའི་གཉེན་པོ་དང༌། ཉེས་པར་བྱས་པ་ཐམས་ཅད་དེངས་པར་བྱེད་པའི་གཉེན་པོ་ཡིན་ནོ། །སངས་རྒྱས་དང་བྱང་ཆུབ་སེམས་དཔའ་རྣམས་དང་ཕྲད་པའི་རྗེས་སུ་མཐུན་པའོ། །བྱང་ཆུབ་སེམས་དཔའ་ལས་དང་པོ་པ་རྣམས་ཀྱི་འཇིག་རྟེན་པ་ཡིན་ཀྱང༌། ཆོས་ཀྱི་སྐུར་བསྡུས་པ་དང༌། ཉན་ཐོས་དང་རང་སངས་རྒྱས་རྣམས་ཀྱི་རྣམ་པར་གྲོལ་བའི་ལུས་སུ་བསྡུས་པར་ཡང་བལྟའོ།། དེ་ནི་ཀུན་གཞིའི་རྣམ་པར་ཤེས་པ་མ་ཡིན་གྱི།

ཆོས་ཀྱི་སྐུ་དང་རྣམ་པར་གྲོལ་བའི་ལུས་སུ་བསྡུས་ཏེ། ཆུང་ངུ་དང༌། འབྲིང་པོ་དང༌། ཆེན་པོ་ཇི་ལྟ་བུར་རིམ་གྱིས་འཕེལ་བ་དེ་ལྟ་བུར་རྣམ་པར་སྨིན་པའི་རྣམ་པར་ཤེས་པ་ཡང་འབྲི་ཞིང་གནས་ཀྱང་འགྱུར་རོ། །གནས་པ་རྣམ་པ་ཐམས་ཅད་དུ་འགྱུར་བ་དང༌། རྣམ་པར་སྨིན་པའི་རྣམ་པར་ཤེས་པ་ས་བོན་ཐམས་ཅད་པ་ཡང༌། ས་བོན་མེད་པར་གྱུར་པ་དང༌། རྣམ་པ་ཐམས་ཅད་དུ་སྤངས་པ་ཡིན་ནོ། །ཞེས་གསུངས་སོ།། དེས་ན་ཆོས་ཀྱི་དབྱིངས་དེ་ཉིད་ལ་རྒྱུ་དང་རྐྱེན་གྱི་ཐ་སྙད་བསྟན་པའི་ཕྱིར། ས་བོན་གྱུར་པ་ཉིད་དེ་ཁམས།། ཆོས་རྣམས་ཀུན་གྱི་རྟེན་དུ་འདོད།། ཅེས་གསུངས་ཏེ། ཟག་པ་མེད་པའི་ཡོན་ཏན་ཐམས་ཅད་ཀྱི་རྟེན། ཆོས་ཀྱི་དབྱིངས་རང་བཞིན་གྱིས་རྣམ་པར་དག་པ་སྟེ། ས་བོན་དང་ཁམས་ཀྱང་དེ་ཉིད་ཡིན་ནོ།། དེ་ལྟར་ཡང་རྒྱུད་བླ་མའི་འགྲེལ་པར། འདིར་དབྱིངས་ཀྱི་དོན་ནི་རྒྱུའི་དོན་ཏོ། །ཞེས་པ་དང༌། བྱང་ཆུབ་ཀྱི་སྐབས་ནས། ཇི་ལྟར་རྒྱུ་མིན་ནམ་མཁའ་ནི།། གཟུགས་མཐོང་བ་དང་སྒྲ་དང་དྲི།། རོ་དང་རེག་བྱ་ཆོས་རྣམས་ཀྱི།། ཐོས་ལ་སོགས་པའི་རྒྱུ་ཡིན་ལྟར།། དེ་བཞིན་སྐུ་གཉིས་སྒྲིབ་མེད་པའི།། སྦྱོར་བ་བསྟན་པའི་དབང་དོན་ལ།། ཟག་པ་མེད་པའི་ཡོན་ཏན་དག། སྐྱེ་བ་ཡི་ནི་རྒྱུ་ཡིན་ནོ།། ཞེས་གསུངས་སོ།། རྒྱུ་མཚན་དེའི་ཕྱིར་སེམས་དང༌། ཡིད་དང༌། རྣམ་པར་ཤེས་པའི་སྒྲིབ་པ་རིམ་གྱིས་དག་པ་ལས་རང་གི་དྲི་མ་མེད་པའི་ཡོན་ཏན་སྣང་བས། བྱང་ཆུབ་ཆེན་པོ་ཐོབ་བོ་ཞེས་བསྟན་པའི་ཕྱིར། རིམ་གྱིས་སྦྱངས་པར་གྱུར་པ་ལས།། སངས་རྒྱས་གོ་འཕང་ཐོབ་པར་འགྱུར།། ཞེས་བསྟན་གྱི། ལོགས་གཅིག་ནས་གསར་དུ་ཐོབ་པར་བྱ་བ་དང༌། རང་གི་འདུ་ཤེས་ཀྱི་འཆིང་བ་ལས་གཞན་གྱི་སྒྲིབ་པ་སྤང་དུ་མེད་པས། འདུ་ཤེས་རང་གི་ངོ་བོ་སྨིག་སྒྱུ་ལྟར་རང་བཞིན་མེད་པ་ལ་མེད་པ་ཉིད་དུ་མངོན་སུམ་དུ་རྟོགས་པ་དང༌། རང་བཞིན་གྱིས་འོད་གསལ་བའི་ཆོས་ཀྱི་སྐུའི་གནས་ལུགས་ཡོངས་སུ་གྲུབ་པ་ལ་གྲུབ་པ་ཉིད་དུ་རྟོགས་ཤིང་མངོན་དུ་གྱུར་པ་ནི།

བྱིས་པ་ཐམས་ཅད་ཀྱི་བློས་གཞལ་བར་མི་ནུས་པས། ཕ་རོལ་དུ་ཕྱིན་པ་དང༌། སློབ་དཔོན་གྱི་རྟེན་འབྲེལ་གྱི་གཞུང་ལས། འདི་ལ་བསལ་བྱ་ཅི་ཡང་མེད།། བཞག་པར་བྱ་བ་ཅུང་ཟད་མེད།། ཡང་དག་ཉིད་ལ་ཡང་དག་ལྟ།། ཡང་དག་མཐོང་ནས་རྣམ་པར་གྲོལ།། ཞེས་གསུངས་པ་ཡིན་ནོ།། དེ་ཉིད་ལ་སྒྲིབ་པ་བསལ་བའི་ཕྱིར་དཔེ་དང་དོན་གྱིས་བསྟན་པ་ནི། ཚིགས་སུ་བཅད་པ་འདི་གཉིས་ཏེ། དེ་ལས་ཀྱང་ཐོག་མར་དཔེ་ནི། དག་པའི་སེམས་འོད་མཚོན་པའི་ཕྱིར། དྲི་མེད་ཉི་མ་ཟླ་བ་ཡང༌།། ཞེས་པ་ཉི་ཟླ་ནི་རང་བཞིན་གྱིས་འོད་གསལ་ཞིང༌། མུན་པ་ལ་སོགས་པའི་སྒྲིབ་པ་དང་ལྷན་གཅིག་ཏུ་མི་གནས་པ་ཡིན་ཀྱང༌། མེད་བཞིན་དུ་སྣང་བའི་གློ་བུར་གྱི་སྒྲིབ་པ་བསྟན་པའི་ཕྱིར། སྤྲིན་དང་དུ་བ་ཁུག་སྣ་དང༌།། སྒྲ་གཅན་གདོང་དང་རྡུལ་ལ་སོགས།། སྒྲིབ་པ་ལྔ་ཡིས་བསྒྲིབ་པར་འགྱུར།། ཞེས་བསྟན་ཅིང༌། དོན་ནི། དེ་བཞིན་འོད་གསལ་བ་ཡི་སེམས།། འདོད་དང་གནོད་སེམས་ལེ་ལོ་དང༌།། རྒོད་པ་དང་ནི་ཐེ་ཚོམ་ཏེ།། སྒྲིབ་པ་ལྔ་ཡིས་བསྒྲིབ་པར་འགྱུར།། ཞེས་གསུངས་ཏེ། རང་བཞིན་གྱིས་འོད་གསལ་བའི་སངས་རྒྱས་ཀྱི་སྙིང་པོ་ལ་ཡང༌། འདོད་པའི་འདོད་ཆགས་སྲིད་པར་རླན་པར་བྱེད་པའི་སྤྲིན་ལྟ་བུ་དང༌། ཞེ་སྡང་གི་མེ་ཡིས་བསྐྱེད་པའི་གནོད་སེམས་དུ་བ་ལྟ་བུ་དང༌། གཏི་མུག་གིས་མི་གསལ་བར་བྱེད་པའི་ཁུག་སྣ་ལྟ་བུ་ལེ་ལོ་དང༌། ཡེ་ཤེས་ཀྱིས་སྣང་བ་བསྒྲིབ་པ་སེམས་རྒོད་པ་ང་རྒྱལ་དང་བཅས་པ་སྒྲ་གཅན་གདོང་ལྟ་བུ་དང༌། ལྟ་བ་སྣ་ཚོགས་པའི་འཚུབ་མས་བསྐྱེད་པ་རྡུལ་ལྟ་བུ་ཐེ་ཚོམ་སྟེ། རྣམ་པ་ལྔ་ཡིས་རང་གི་རང་བཞིན་མི་གསལ་བར་བྱ་བའི་ཕྱིར། སེམས་ཅན་རྣམས་ཀྱི་འོད་གསལ་བ་མཐོང་བར་མ་གྱུར་ཏོ། །འདི་གསལ་བར་བྱ་བའི་ཕྱིར། ཆོས་ཐམས་ཅད་རྟེན་ཅིང་འབྲེལ་བར་འབྱུང་བའི་ཚུལ་ཐོས་པ་དང་བསམ་པ་དང༌། བསྒོམ་པས་རྟོགས་པར་བྱ་བ་ཡིན་པས་འདི་མན་ཆད་ཀྱིས་སྟོན་པར་མཛད་དོ།། དེ་ནས་གསུམ་པ་སྤང་གཉེན་གྱི་ཚུལ་མདོར་བསྟན་པ་ལ་ལྔ་སྟེ།

དྲི་མ་སྦྱངས་པས་རང་བཞིན་དག་པ་དང༌། སྟོང་པ་ཉིད་གཉེན་པོར་བསྟན་པ་དང༌། ཡེ་ཤེས་ཀྱིས་མི་སྟོང་པའི་ཚུལ་དང༌། སྤང་གཉེན་གྱིས་སྟོང་པའི་ཚུལ་དང༌། དེ་རྒྱས་པར་བཤད་པའོ། །དང་པོ་ནི་ཚིགས་སུ་བཅད་པ་གཉིས་ལས། དཔེ་ནི། ཇི་ལྟར་མེ་ཡིས་དག་པའི་གོས།། སྣ་ཚོགས་དྲི་མས་དྲི་མ་ཅན།། ཇི་ལྟར་མེ་ཡི་ནང་བཅུག་ན།། དྲི་མ་འཚིག་གྱུར་གོས་མིན་ལྟར།། ཞེས་བྱ་བ་ནི་མེས་བཀྲུས་པའི་རས་སམ། རྡོ་རྒྱུས་ལས་བྱས་པའི་གོས་དྲི་མ་རྣམས་ཀྱིས་གོས་པ་དེ། མེའི་ནང་དུ་བཅུག་པས་དྲི་མ་འཚིག་ཅིང་གོས་དག་ནས་སྔ་མ་ལྟར་འོད་གསལ་བར་འགྱུར་རོ།། དེ་བཞིན་དུ་དོན་ནི། དེ་བཞིན་འོད་གསལ་བ་ཡི་སེམས།། འདོད་ཆགས་ལས་སྐྱེས་དྲི་མ་ཅན།། ཡེ་ཤེས་མེ་ཡིས་དྲི་མ་བསྲེག། དེ་ཉིད་འོད་གསལ་མ་ཡིན་ནོ།། ཞེས་གསུངས་ཏེ། སངས་རྒྱས་ཀྱི་སྙིང་པོ་རང་བཞིན་གྱིས་འོད་གསལ་བའི་སེམས་ལ་ཡུལ་དང་ཡུལ་ཅན་དུ་རྟོག་པས་ང་དང་ང་ཡི་ཞེས་བརྟག་ནས་འདུ་བྱེད་པས་བླང་བ་དང་དོར་བའི་རྟོག་པས་གནས་ལ་ཆགས་ཤིང་ཡུལ་རྣམས་འདོད་པ་རྒྱུ་དེས་འཛིན་པ་ཅན། རྒྱུད་རྨོངས་པར་གྱུར་པ་སྟེ། དྲི་མ་ནི་དེ་ཡིན་པས་དེ་ཉིད་སྦྱང་བར་བྱ་བ་ཡང༌། གང་ལ་ཆགས་དང༌། གང་གིས་ཆགས་པ་དང༌། ཚུལ་ཇི་ལྟར་ཆགས་པ་དང་བཅས་པ་དེ་ཉིད་ལ་བརྟགས་ཤིང༌། ཤེས་རབ་ཀྱིས་དཔྱད་ན་ཐམས་ཅད་ཀྱང་དམིགས་སུ་མེད་པའི་ཕྱིར་རང་གི་ངོ་བོས་མ་སྐྱེས་པ། མ་འགག་པ། སྟོང་པ། དབེན་པ། ཞི་བ། འོད་གསལ་བར་རྟོགས་པར་འགྱུར་ཏེ། དེ་ནི་ཡེ་ཤེས་ཀྱི་མེ་ཡིན་ནོ།།

རྟོགས་པའི་བློ་དེ་ཉིད་ཀྱང་ཡང་དག་པའི་རྟོགས་པ་ཡིན་ལ། དེ་ལྟར་ཡང་དག་པའི་རྟོགས་པ་ལ་སོགས་པ་འཕགས་པའི་ལམ་དུ་བཞག་མོད་ཀྱི། དེ་ཉིད་མཚན་མ་ཡང་བྲལ་བའི་ཚེ་འོད་གསལ་བའི་སངས་རྒྱས་མངོན་དུ་གྱུར་པ་སྟེ། དྲི་མ་དང་མེ་ཞི་བར་གྱུར་པ་ན་གོས་གསལ་བར་གྱུར་པ་བཞིན་ནོ། ། གཞན་ཡང་དྲི་མ་ཇི་སྲིད་ཡོད་ཀྱི་བར་དུ་མེ་འབར་བ་ལྟར་སྤང་བྱའི་རྟོག་པ་ཡོད་ཀྱི་བར་དུ་གཉེན་པོའི་རྟོག་པ་འབར་བར་གྱུར་ཏེ། གཉིས་ཀ་ཞི་བས་འོད་གསལ་བར་གྱུར་པ་ཞེས་བྱའོ།། གཉིས་པ་སྟོང་པ་ཉིད་གཉེན་པོར་བསྟན་པ་ནི། དེ་ལྟར་སྤང་བྱ་དང་གཉེན་པོ་གཉིས་ཀ་ཞི་བར་གྱུར་ན། ཁམས་རང་བཞིན་གྱིས་འོད་གསལ་བ་ཉིད་ཀྱང་ཡོད་པར་ཇི་ལྟར་འགྱུར་ཞེ་ན། སྟོང་པ་ཉིད་ནི་སྟོན་པའི་མདོ།། རྒྱལ་བས་ཇི་སྙེད་གསུངས་པ་དེ།། དེ་དག་ཀུན་གྱིས་ཉོན་མོངས་ལྡོག། ཁམས་དེ་ཉམས་པར་བྱེད་མ་ཡིན།། ཞེས་གསུངས་ཏེ། བཅོམ་ལྡན་འདས་ཀྱིས་གཟུགས་ནས་རྣམ་པ་ཐམས་ཅད་སྟོང་པ་ཉིད་དུ་མདོ་ལས་གསུངས་པ་དེ་རྣམས་ཀྱི་དགོངས་པའི་དོན་ནི། སེམས་ཅན་རྣམས་ཀྱི་ཉོན་མོངས་པ་བཟློག་པར་བྱེད་པའི་ཕྱིར་གསུངས་པ་ཡིན་ཏེ། གང་དག་རང་བཞིན་དང༌། སྐྱེས་བུ་དང༌། དུས་དང༌། དབང་ཕྱུག་དང༌། རྡུལ་ཕྲན་དང༌། ཆད་པར་ལྟ་བའི་རྣམ་པ་དུ་མ་རྣམས་བཟློག་པའི་ཕྱིར། ཕུང་པོ་དང༌། ཁམས་དང༌། སྐྱེ་མཆེད་དང༌། འཕགས་པའི་བདེན་པ་བཞི་ལ་སོགས་པ་རྒྱུ་དང༌། འབྲས་བུ་དང༌། འཁོར་བ་དང༌། མྱ་ངན་ལས་འདས་པ་བསྟན་པ་སྟེ། རྟེན་ཅིང་འབྲེལ་བར་འབྱུང་བ་བསྟན་ནས། དེ་ཡང་འཁོར་བ་སྤང་བྱར་བརྟག །གཉེན་པོའི་ཆོས་རྣམས་བླང་བྱར་བདེན་པར་རྟོག་པས། ཆོས་ལ་བདག་འཛིན་པར་གྱུར་པ་དེ་གཞོམ་པའི་ཕྱིར། ཆོས་ཐམས་ཅད་ངོ་བོ་ཉིད་མེད་པར་བསྟན་པས་བདག་མེད་གཉིས་རྟོགས་པར་འགྱུར་བས་དགོས་པ་ནི་དེ་ཡིན་ནོ།། སངས་རྒྱས་ཀྱི་སྙིང་པོ་འོད་གསལ་བའི་ཁམས་སྟོང་པ་དང༌། དངོས་པོ་དང་གཉིས་ཡིན་དང་གཉིས་མ་ཡིན་ལས་རྣམ་པར་གྲོལ་བའི་ཡེ་ཤེས་དེ་ཉམས་པ་སྟེ།

མེད་པར་བསྟན་པ་ནི་མ་ཡིན་ནོ། །ཚུལ་འདི་ནི་ཐེག་པ་ཆེན་པོ་ཉི་ཤུ་པ་ལས་ཀྱང༌། བདག་དང་བདག་མེད་བདེན་མིན་ཏེ།། སོ་སོའི་སྐྱེ་བོས་བརྟགས་པ་ཡིན།། བདེ་དང་སྡུག་བསྔལ་ལྟོས་པ་སྟེ།། ཉོན་མོངས་རྣམས་དང་གྲོལ་ཏེ་བཞིན།། ཞེས་གསུངས་པ་དང༌། རིགས་པ་དྲུག་ཅུ་པ་ལས་ཀྱང༌། ཡོད་པས་རྣམ་པར་མི་གྲོལ་ཏེ།། མེད་པས་སྲིད་པ་འདི་ལ་མིན།། དངོས་དང་དངོས་མིན་ཡོངས་ཤེས་པས།། བདག་ཉིད་ཆེན་པོ་རྣམ་པར་གྲོལ།། ཞེས་པ་ལ་སོགས་པ་མང་དུ་གསུངས་སོ།། གསུམ་པ་ཡེ་ཤེས་ཀྱིས་མི་སྟོང་པའི་ཚུལ་བསྟན་པ་ནི། ས་ཡི་དཀྱིལ་ན་ཡོད་པའི་ཆུ།། དྲི་མ་མེད་པར་གནས་པ་ལྟར།། ཉོན་མོངས་ནང་ན་ཡེ་ཤེས་ཀྱང༌།། དེ་བཞིན་དྲི་མ་མེད་པར་གནས།། ཞེས་གསུངས་ཏེ། དཔེར་ན་སའི་དཀྱིལ་ན་ཆུའི་ངོ་བོ་དེ་རླན་པ་དང༌། དྭངས་པ་དང༌། དྲི་མ་མེད་པར་གནས་པ་ལྟར་ཉོན་མོངས་པའི་དྲི་མ་ས་ལྟ་བུ་ཡིན་ལ། སེམས་རང་བཞིན་གྱིས་འོད་གསལ་བའི་ཡེ་ཤེས་ཀྱི་རང་བཞིན་ནི། དྲི་མ་མེད་པར་གནས་ཤིང་ཡོད་ཀྱང་མ་དམིགས་པ་ཙམ་དུ་ཟད་དོ། །རྐྱེན་དང་བྲལ་བས་ངོ་བོ་ཉིད་སྣང་བ་འབྱུང་ངོ༌། །དེས་ན་དངོས་པོ་དང་དངོས་མེད་སྟོང་པར་རྟོགས་པ་ས་དང་འདྲ་བ་སྤང་བར་བྱ་སྟེ། རྙོག་མ་ཞི་བར་བྱའོ། །འདི་ནི་མདོ་སྡེ་རྒྱན་ལས་ཀྱང༌། ཇི་ལྟར་ཆུ་རྙོག་པ་ལས་དྭངས་པ་ནི།། དྭངས་པ་ཉིད་དེ་དེ་ལས་སྐྱེ་མིན་ཏེ།། དེ་ནི་དེ་ལས་དྲི་མ་བྲལ་བར་ཟད།། དེ་བཞིན་རང་སེམས་དག་ལ་ཚུལ་དེ་བཞིན།། སེམས་ནི་རྟག་ཏུ་རང་བཞིན་འོད་གསལ་འདོད།། དེ་ནི་གློ་བུར་ཉེས་པས་མ་རུངས་བྱས།། ཞེས་གསུངས་སོ།། བཞི་པ་སྤང་གཉེན་གྱིས་སྟོང་པའི་དོན་བཤད་པ་ནི། ཚིགས་སུ་བཅད་པ་གསུམ་ལས། དང་པོ་རང་བཞིན་གྱིས་འོད་གསལ་བའི་སེམས་དེ་ཉིད་བདག་མེད་པར་བསྟན་པའི་ཕྱིར། ཆོས་དབྱིངས་གང་ཕྱིར་བདག་མ་ཡིན།། བུད་མེད་མ་ཡིན་སྐྱེས་པའང་མིན།། བཟུང་བ་ཀུན་ལས་རྣམ་གྲོལ་བ།། ཅི་ལྟར་བདག་ཅེས་བརྟག་པར་བྱ།། ཞེས་གསུངས་ཏེ། ཆོས་དབྱིངས་རང་བཞིན་གྱིས་འོད་གསལ་བར་ཡོད་ན།

མུ་སྟེགས་པའི་བདག་དང་མཚུངས་པར་འགྱུར་རོ་ཞེ་ན། དེ་ལྟར་མི་འགྱུར་ཏེ། འོད་གསལ་བའི་ཆོས་ཀྱི་དབྱིངས་དེ་བདག་མ་ཡིན། བུད་མེད་མ་ཡིན་སྐྱེས་པ་མ་ཡིན་ཏེ། གཟུང་བ་དང་འཛིན་པ་ཐམས་ཅད་ལས་རྣམ་པར་གྲོལ་བའི་ཕྱིར་རོ། །གང་གཟུང་འཛིན་དུ་མ་གྲུབ་པ་ལ་བདག་ཅེས་ཇི་ལྟར་དུ་བཏག་པར་བྱ་སྟེ། ཁྱད་པར་དུ་བྱ་བ་མ་གྲུབ་པའི་ཕྱིར་རོ།། དེ་ལྟར་ན་སེམས་འོད་གསལ་བ་དང་ལྡན་པའི་འགྲོ་བ་འདི་རྣམས་ཇི་ལྟར་དོན་ལ་བདེན་པར་མ་གྲུབ་བཞིན་དུ། སྐྱེས་པ་དང་བུད་མེད་ལ་སོགས་པ་བཟང་འགྲོ་དང༌། ངན་འགྲོ་རྣམས་ཇི་ལྟར་སྣང་ཞིང་གདགས་པར་བྱ་ཞེ་ན། ཆགས་པ་མེད་པའི་ཆོས་ཀུན་ལ།། བུད་མེད་སྐྱེས་པ་དམིགས་མ་ཡིན།། ཞེས་གསུངས་ཏེ། ཆོས་ཐམས་ཅད་ནི་གང་ཆགས་པ་དང་བྲལ་བ་འགོག་པ་དང༌། གང་གིས་ཆགས་པ་དང་བྲལ་བ་ལམ་གྱི་བདེན་པས་བསྡུས་ཏེ། འདི་གཉིས་ཀ་ཡང་རང་གི་ངོ་བོས་དག་པ། གསལ་བ་གཉེན་པོར་གྱུར་པ་སྟེ། རྒྱུ་འདི་གསུམ་ལ་ཉོན་མོངས་པ་རང་བཞིན་གྱིས་མ་གོས་པ་དང༌། སྒྲིབ་པའི་མུན་པ་འཇོམས་པ་དང༌། བདག་ཏུ་འཛིན་པའི་གཉེན་པོར་གྱུར་པའི་རང་གི་མཚན་ཉིད་ཅན་ཡིན་པའི་ཕྱིར། ཆོས་ཐམས་ཅད་ནི་བདག་མེད་པ་ཉིད་ལ། སྐྱེས་པ་དང་བུད་མེད་ལ་སོགས་པ་དམིགས་པར་མེད་དོ། །དེ་ལྟ་མོད་ཀྱིས་དོན་མཐོང་བ་ལ་ཕྱི་རོལ་ཏུ་གྱུར་པ་བྱིས་པ་འདུ་ཤེས་ཀྱིས་འཆིང་བས་བཅིངས་པ་རྣམས་ལ་ཆགས་པ་དང༌། དེ་ཡོད་ན་བྲལ་བའི་ཐ་སྙད་བསྟན་པའི་ཕྱིར་དུ། འདོད་ཆགས་ཀྱིས་གདུང་འདུལ་བྱའི་ཕྱིར།། བུད་མེད་སྐྱེས་པ་ཞེས་རབ་བསྟན།། ཞེས་ཀུན་རྫོབ་ཀྱི་ཐ་སྙད་རྟོག་པ་ཇི་ལྟ་བར་སྟོན་པར་མཛད་དོ། །འདི་ལ་སྤང་བྱའི་མཚན་མ་ཐམས་ཅད་ཀྱི་རྩ་བ་ནི་རང་བཞིན་གྱིས་འོད་གསལ་བ། རང་བཞིན་གྱིས་བླང་དོར་དང་བྲལ་བ་དེ་ལྟར་མ་རྟོགས་པ་ནི་མ་རིག་པ་ཡིན་ཏེ། དེ་ལ་སྲིད་པའི་འདོད་ཆགས་ཐམས་ཅད་བསྐྱེད་པའི་ཕྱིར། བདག་ལ་རྟོག་ཅིང་ཆགས་པས་གཞན་དུ་རྟོག་ཅིང་ལེན་པར་གྱུར་པ་སྟེ། འདི་ནི་མདོ་ལས་ཀྱང༌།

བྱིས་སུ་འདུ་ཤེས་ལ་མཚན་མར་འཛིན་ཅིང་ཆགས་པ་གནས་ལ་དགའ་བ། ཡུལ་འདོད་པ་ཞེས་གསུངས་ཏེ་ཡིན་ནོ། །མཚན་མ་དེ་དག་གཞོམ་པའི་ཕྱིར། མི་རྟག་སྡུག་བསྔལ་སྟོང་པ་ཞེས།། བྱ་བ་གསུམ་པོས་སེམས་སྦྱོང་བྱེད།། མཆོག་ཏུ་སེམས་ནི་སྦྱོང་བྱེད་པའི།། ཆོས་ནི་རང་བཞིན་མེད་པ་ཡིན།། ཞེས་བྱ་བ་སྨོས་ཏེ། རྒྱལ་བས་ཐེག་པ་ཐམས་ཅད་ཀྱི་གཞིར་འདུས་བྱས་ཐམས་ཅད་ནི་མི་རྟག་པའོ། །སྲིད་པར་སོང་བ་ཐམས་ཅད་ནི་སྡུག་བསྔལ་བའོ། །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ཐམས་ཅད་ནི་ཞི་བའོ། །ཞེས་བཀའ་རྟགས་ཀྱི་ཕྱག་རྒྱ་བཞི་པོ་འདི་ཆོས་ཀྱི་སྡོམ་དུ་གསུངས་ཏེ། དེས་ན་མི་རྟག་པ། སྡུག་བསྔལ་སྐད་ཅིག་མ། འཇིག་པ་མི་བདེན་པས་སྟོང་ལ། བདག་མེད་ཞི་བས་སྤྲོས་པ་དང་བྲལ་བས་ཏེ། འདིར་སྤང་བྱ་དང༌། གཉེན་པོའི་མཚན་མ་འགའ་ཡང༌། ཆོས་ཀྱི་དབྱིངས་སངས་རྒྱས་ཀྱི་སྙིང་པོ་ལ་མ་དམིགས་པའི་རྒྱུ་མཚན་གྱིས་ཆོས་ཐམས་ཅད་རང་བཞིན་མེད། ངོ་བོ་ཉིད་མེད་པ་ཞེས་བརྗོད་པ་ཡིན་ནོ། །རང་བཞིན་གྱིས་དག་པའི་འོད་གསལ་བའི་ངོ་བོ་ནི་དེ་བཞིན་དུ་བཞུགས་ཏེ། འདི་ལ་དགོངས་ནས་མདོ་ལས། སངས་རྒྱས་རྣམས་འཇིག་རྟེན་དུ་བྱོན་ཡང་རུང༌། མ་བྱོན་ཡང་རུང༌། ཆོས་རྣམས་ཀྱི་ཆོས་ཉིད་དུ་གནས་པ་ཉིད་དོ།། ཞེས་གསུངས་སོ།། ལྔ་པ་དོན་དེ་ཉིད་རྒྱས་པར་བཤད་པ་ནི་བརྒྱད་དེ། རང་ལ་གནས་ཀྱང་མ་མཐོང་བ་དང༌། སྒྲིབ་བྱེད་བསྟན་པ་དང༌། ཡེ་ཤེས་རྟོགས་པའི་ཚུལ་དང༌། ཀུན་བརྟགས་ཀྱི་དོན་དང༌། གཞན་དབང་གི་དོན་དང༌། རྟེན་ཅིང་འབྲེལ་བར་འབྱུང་བ་དང༌། ཡོངས་སུ་གྲུབ་པའི་ཚུལ་དང༌། དཻ་རྣམས་ཀྱི་དོན་བསྡུ་བའོ། །དང་པོ་ནི། ཇི་ལྟར་སྦྲུམ་མའི་ལྟོ་ན་བུ།། ཡོད་ཀྱང་མཐོང་བ་མ་ཡིན་པ།། ཞེས་བྱ་བ་ནི་དཔེས་བསྟན་པ་ཡིན་ལ། དེ་བཞིན་དུ་དོན་ནི། དེ་བཞིན་ཉོན་མོངས་ཀྱིས་གཡོགས་པས།། ཆོས་ཀྱི་དབྱིངས་ཀྱང་མཐོང་མ་ཡིན།། ཞེས་གསུངས་ཏེ། ཚུལ་འདི་ནི་དེ་བཞིན་གཤེགས་པའི་སྙིང་པོའི་མདོ་ལས་ཀྱང༌།

ཇི་ལྟར་དབུལ་མོ་མགོན་མེད་པའི་ལྟོ་ན་འཁོར་ལོས་བསྒྱུར་བ་ཡོད་ཀྱང་མི་ཤེས་པ་ལྟར། རང་གི་ཉོན་མོངས་པ་དང་བཅས་པའི་སྦུབས་ན། སངས་རྒྱས་ཀྱི་སྙིང་པོ་ཡོད་ཀྱང་མ་ཤེས་ཏེ་ཉོན་མོངས་པར་གྱུར་ཏོ།། ཞེས་གསུངས་པ་ཡིན་ནོ།། དེ་ལ་སྒྲིབ་པར་བྱེད་པ་བསྟན་པ་ནི། བདག་དང་བདག་གི་རྣམ་རྟོག་དང༌།། མིང་གི་འདུ་ཤེས་རྒྱུ་མཚན་གྱིས།། རྣམ་རྟོག་བཞི་པོ་འབྱུང་བ་ཡང༌།། འབྱུང་དང་འབྱུང་ལས་གྱུར་པས་སོ།། ཞེས་གསུངས་ཏེ། རང་ལ་ཡོད་པ་མ་རྟོགས་པ་ཡང་སྔར་གོང་དུ་བསྟན་པ་ལྟར། སྣང་བ་དང་སྟོང་པ་དབྱེར་མེད་པའི་སེམས་རང་བཞིན་གྱིས་འོད་གསལ་བ་ལ་འགག་པ་མེད་པའི་ཡིད་གཡོ་བ་ལ་བརྟེན་ནས་རྣམ་པར་ཤེས་པ་ལ་བདག་ཏུ་རྟོག་པ་དང༌། དེའི་དབང་གིས་གཟུགས་ལ་སོགས་པ་བདག་གི་བར་རྟོག་པས། འདུ་བྱེད་ཀྱིས་འཕེན་པ་དང་འདུ་ཤེས་ཀྱིས་མཚན་མར་འཛིན་པ་དང༌། ཚོར་བས་བདེ་སྡུག་ཏུ་དཔྱོད་ཅིང་གཅོད་པར་བྱེད་པ་སྟེ། མིང་བཞིའི་རྒྱུ་མཚན་མ་རྟོགས་པ་ལ་བརྟེན་ནས་མི་རྟག་པ་ལ་རྟག་གོ་སྙམ་པ་ དང༌། སྡུག་བསྔལ་བ་ལ་བདེ་བར་འཛིན་པ་དང༌། རང་བཞིན་གྱིས་སྟོང་པ་ལ་དངོས་པོར་འཛིན་པ་དང༌། བདག་མེད་པ་ལ་བདག་ཏུ་རྟོག་པའི་ཕྱིན་ཅི་ལོག་གི་རྣམ་རྟོག་བཞི་པོ་འབྱུང་བ་ཡང་རྒྱུའི་ཆ་ནས་ཀུན་འབྱུང་བ་དང༌། འབྲས་བུའི་ཆ་ནས་འབྱུང་བར་འགྱུར་བ་སྟེ། རྟེན་ཅིང་འབྲེལ་བར་འབྱུང་བ་མ་རྟོགས་པ་ལས་གྱུར་པ་ཡིན་ནོ།། ཡེ་ཤེས་རྟོགས་པའི་ཚུལ་ནི། ཚིགས་སུ་བཅད་པ་གཅིག་སྟེ། སངས་རྒྱས་རྣམས་ཀྱི་སྨོན་ལམ་ཡང༌།། སྣང་བ་མེད་ཅིང་མཚན་ཉིད་མེད།། ཞེས་བྱ་བ་ནི་གང་དག་འཕགས་པའི་བདེན་པ་མངོན་སུམ་དུ་གཟིགས་པ་ དང༌། དེ་ལ་འཇུག་པ་རྣམས་ཀྱི་ལམ་དང༌། འགོག་པས་བསྡུས་པ་ཡང་སྡུག་བསྔལ་དང༌། ཀུན་འབྱུང་བ་སྣང་བ་མེད། རང་བཞིན་མཚན་ཉིད་ཀྱིས་ཀུན་ཏུ་བརྟགས་པ་དང༌། གཞན་གྱིས་དབང་གིས་ངོ་བོ་ཉིད་མེད་པར་མཁྱེན་ནས། སེམས་ཅན་ཐམས་ཅད་ལ་རྒྱུ་མེད་པའི་ཐུགས་རྗེ་ཆེན་པོ་འཇུག་སྟེ།

དེའི་ཕྱིར་སངས་རྒྱས་ཀྱིས་ཐབས་དང་སྨོན་ལམ་ཡང་འདི་ལྟར་འཇུག་སྟེ། སོ་སོར་རང་རིག་སྦྱོར་ལྡན་ཉིད།། སངས་རྒྱས་རྟག་པའི་ཆོས་ཉིད་ཅན།། ཞེས་གསུངས་ཏེ། རྣམ་པར་རྟོག་པ་དང་མཚན་མ་འཛིན་པའི་འདུ་ཤེས་ཀྱི་འཆིང་བ་ལས་རྣམ་པར་གྲོལ་བ་ལས། སོ་སོ་རང་གིས་རིག་པ་ལ་སྦྱོར་བར་མཛད་པ་དང་ལྡན་པ་ཉིད་དེ། འདིར་རིག་པར་བྱ་བ་དེ་ཡང་ཆོས་ཀྱི་དབྱིངས་རང་བཞིན་གྱིས་དག་པ་ལ། དེའི་རྒྱུ་མཐུན་པ་རབ་ཏུ་ཟབ་པའི་རྣམ་པར་དཀར་བའི་ཆོས་ཀྱི་འོད་ཟེར་འཕྲོ་བས་གློ་བུར་གྱི་དྲི་མ་སེལ་བ་ཙམ་ཉིད་དུ་ཐོག་མར་མཁྱེན་ཅིང་བར་དུ་མངོན་དུ་གྱུར་ནས། མཐར་དྲི་མ་མེད་པར་ཡེ་ཤེས་དང་ཡོན་ཏན་འཕྲིན་ལས་དང་བཅས་པ་ལ་བཞུགས་པ་ནི། རང་བཞིན་དང་རྒྱུན་དང་རྒྱུན་ཆད་མེད་པའི་རྟག་པ་ཉིད་གསུམ་གྱི་ངོ་བོར་གྱུར་པའོ། །དེ་ལྟར་མདོ་སྡེ་རྒྱན་ལས་ཀྱང༌། སྐུ་གསུམ་དག་གི་སངས་རྒྱས་ཀྱི།། སྐུ་བསྡུས་པར་ནི་ཤེས་བྱ་སྟེ།། སྐུ་གསུམ་དག་གི་རང་བཞིན་གྱི།། དོན་ནི་རྟེན་དང་བཅས་པར་བསྟན།། དེ་དག་རྟེན་དང་དགོངས་པ་དང༌།། འཕྲིན་ལས་ཀྱིས་ནི་མཉམ་པ་ཉིད།། རང་བཞིན་གྱིས་ནི་རྒྱུན་མི་འཆད།། རྒྱུན་གྱིས་དེ་དག་རྟག་པ་ཉིད།། ཅེས་གསུངས་པ་ཡིན་ནོ།། ཀུན་བརྟགས་ཀྱི་དོན་ནི། ཇི་ལྟར་རི་བོང་མགོ་ཡི་རྭ།། བཏགས་པ་ཉིད་དེ་མེད་པ་བཞིན།། དེ་བཞིན་ཆོས་རྣམས་ཐམས་ཅད་ཀྱང༌།། བཏགས་པ་ཉིད་དེ་ཡོད་མ་ཡིན།། ཞེས་འདི་ཡང་སྔར་བསྟན་པ་ལྟར། སངས་རྒྱས་རྟག་པ་གདོད་མ་ནས།། འགྱུར་བ་མེད་པ་ཉིད་ཡིན་ན།། དྲི་མ་སྤང་བྱར་བཤད་པ་དང༌།། གཉེན་པོ་མི་རྟག་ལ་སོགས་ཀྱི།། དེ་སྦྱོང་བར་བྱེད་པ་བཤད་པ་འདི་རྣམས་མེད་པ་ཇི་ལྟར་རུང༌། འདི་ཡང་སངས་རྒྱས་ཀྱི་སྙིང་པོ་དང་འདྲ་བར་ཡོད་དམ་ཞེ་ན། ཇི་ལྟར་རི་བོང་གི་མགོ་ལ་རྭ་མེད་པ་ལ་རི་བོང་གི་རྭ་ཞེས་བཏགས་ཀྱང༌། གཏན་མེད་པའི་རྭ་ཇི་ལྟར་འབྱུང་བར་འགྱུར་ཏེ་རིགས་པ་མ་ཡིན་ནོ།། དེ་ལྟར་མ་དག་པའི་ཀུན་གཞིའི་སེམས་དང་སེམས་ལས་བྱུང་བའི་ཆོས་ཐམས་ཅད་ཀྱང་ཡང་དག་པ་མ་ཡིན་པའི་ཀུན་ཏུ་རྟོག་པས་བརྟགས་པ་སྟེ།

གཟུང་བ་དང་འཛིན་པ་ཇི་ལྟར་བརྟགས་པ་ནི། གཏན་ཡོད་པ་མ་ཡིན་ནོ། ། མེད་པ་ལ་ཡོད་པར་རྟོག་པས་འཁྲུལ་པ་ཞེས་བྱ་སྟེ། གལ་ཏེ་ཅུང་ཟད་ཡོད་ན་འཁྲུལ་པར་མི་འགྱུར་ཏེ། དེའི་ཕྱིར་ཀུན་ཏུ་བརྟག་པ་ནི་གཏན་མེད་པའི་མཚན་ཉིད་དུ་བརྗོད་དོ།། གཞན་དབང་གི་དོན་ནི། ཕྲ་རབ་རྡུལ་གྱི་ངོ་བོ་ཡིས།། གླང་གི་རྭ་ཡང་ཡོད་མ་ཡིན།། ཞེས་གསུངས་ཏེ། འོ་ན་བརྟགས་པའི་ཆོས་ཐམས་ཅད་མེད་ཀྱང༌། གླང་གི་རྭ་ཡོད་པར་སྣང་བ་ལྟར། ཆོས་ཐམས་ཅད་ཀྱང་ཡུལ་དང་ཡུལ་ཅན་གྱི་སྣང་བ་ལྟར་ཡོད་པ་མ་ཡིན་ནམ། རིགས་པའི་ཚོགས་ལས་ཀྱང༌། སྣང་བ་ཙམ་འགོག་པར་མི་བྱེད་པའི་ཕྱིར། གཞན་དབང་གིས་ཆོས་ནི་ཡོད་པར་འགྱུར་རོ། །མེད་ན་ལམ་དང་འབྲས་བུ་ཡང་མེད་པར་ཁས་བླངས་དགོས་སོ་ཞེ་ན། དེ་ལྟ་མ་ཡིན་ཏེ། གླང་དང་རྭ་ལྟར་སྣང་དུ་ཆུག་མོད་ཀྱང༌། དངོས་པོ་ཐམས་ཅད་ཤེས་པ་དང༌། བེམ་པོར་བྱས་ན་བེམ་པོའི་རྭ་ཡང་རྡུལ་ཕྲ་རབ་ལྟར་བྱས་ལ། དེ་ཡང་ཕྱོགས་ཀྱི་དབྱེ་བས་ཆ་མེད་པར་འགྱུར་ལ་བེམ་པོ་མེད་པའི་ཤེས་པ་རྭ་ལྟར་སྣང་བ་ཡང་རྭའི་དོན་དུ་ཇི་ལྟར་རུང༌། གཞན་ཡང་མགོ་བོར་གནས་པ་རྭ་རུ་མི་རུང་སྟེ། སྐྲ་ཡང་རྭར་འགྱུར་བའི་ཕྱིར་དང༌། དབྱིབས་ཀྱང་རྭར་མི་རུང་སྟེ། ཤིང་ལ་སོགས་པ་ཡང་དེ་ལྟར་འདྲ་བར་སྣང་བའི་ཕྱིར་དང༌། ཁ་དོག་དང་སྲ་བ་དག་ལ་ཡང་རྭར་མི་རུང་སྟེ། རྨིག་པ་དང་རྡོ་བ་ལ་སོགས་པ་ལ་ཡང་རྭ་འདྲ་བར་སྣང་བའི་ཕྱིར་དང༌། རྣམ་པར་སྣང་བ་ལ་ཡང་རྨི་ལམ་ལྟར་མི་བདེན་པ་འགྲུབ་པའི་ཕྱིར། ཡང་དག་པར་བརྟགས་ན་གླང་གི་རྭ་ཡང་རྣམ་པ་ཐམས་ཅད་དུ་བདེན་པར་གྲུབ་པ་མེད་དོ། །དེ་ལྟར་གཞན་གྱི་དབང་གིས་མཚན་ཉིད་དབང་པོ་དང༌། ཤེས་པ་དང༌། ཡུལ་གསུམ་པོ་ལ་བརྟེན་ནས་སྣང་བ་ཡོད་མོད་ཀྱང༌། བདེན་པར་གྲུབ་པ་མེད་དོ། །འདི་ནི་འཕགས་པ་ལྷའི་ཡེ་ཤེས་སྙིང་པོ་ཀུན་ལས་བཏུས་པ་ལས་ཀྱང༌། ཆ་ཤས་ཅན་ཞེས་བྱར་མེད་ཅིང༌།། ཕྲ་རབ་རྡུལ་རྣམས་མེད་པ་དང༌།། སོ་སོར་སྣང་བ་དམིགས་སུ་མེད།། ཉམས་སུ་མྱོང་བ་རྨི་ལམ་འདྲ།།

ཞེས་བྱ་བ་ལ་སོགས་པ་མང་དུ་གསུངས་སོ།། ཚུལ་དེས་ན། ཀུན་བརྟགས་ནི་དོན་མེད་པ་དང༌། གཞན་དབང་ནི་སྣང་ཡང་དེ་ཁོ་ན་ལྟར་བདེན་པ་མེད་པའི་ཕྱིར། ཆོས་ཐམས་ཅད་ལ་བདག་དང་བདག་གི་བ་མེད་པས་ངོ་བོ་ཉིད་མེད་པ་ཞེས་བཤད་དེ། འདི་ནི་གདོད་མ་ནས་དེ་ལྟར་བཞུགས་པའི་ཕྱིར། ཇི་ལྟར་སྔོན་བཞིན་ཕྱིས་དེ་བཞིན།། དེ་ལ་ཅི་ཞིག་བརྟག་པར་བྱ།། ཞེས་སྔོན་མ་སྐྱེས་པ་མི་སྐྱེ་ལ་སྐྱེས་པ་ནི་སྐྱེས་ཟིན་པའི་ཕྱིར་མི་སྐྱེ་ཏེ། དེ་བཞིན་དུ་འགག་པའང་དེ་དང་མཚུངས་པའི་ཕྱིར། སྐྱེ་འགག་གནས་གསུམ་དང་བྲལ་བའི་ཆོས་ཐམས་ཅད། རང་གི་ངོ་བོས་སྣང་བ་དང་སྟོང་པ་དབྱེར་མེད་པར་བཞུགས་པ་ལ། སྐྱེ་བ་དང་འགག་པར་རྟག་པ་ནི་འགའ་ཡང་ཡོད་པ་མ་ཡིན་ནོ།། དེ་ནས་རྟེན་ཅིང་འབྲེལ་བར་འབྱུང་བར་བསྟན་པ་ནི་ཚིག་རྐང་བདུན་ཏེ། ཐོག་མར་རྟེན་ཅིང་འབྲེལ་བའི་རང་བཞིན་བསྟན་པའི་ཕྱིར། རྟེན་ནས་འབྱུང་བར་འགྱུར་བ་དང༌།། རྟེན་ནས་འགག་པར་འགྱུར་བས་ན།། ཞེས་བསྟན་པ་ནི། ངོ་བོ་ཉིད་ཀྱིས་ཐ་སྙད་པའི་བདེན་པ་གཉིས་ཇི་ལྟར་བརྟགས་པ་དེ་ལྟར་དྲི་མ་ཡོད་ན། དེ་མ་རྟོགས་པ་གང་ཡིན་པ་ལ་དྲི་མ་ཞེས་བཏགས་སུ་རུང་བ་ལྟ་བུར་ངོ་བོས་རྟེན་ཅིང་འབྲེལ་བར་འབྱུང་བ་དང༌། འདི་ཡོད་ན་འདི་འབྱུང་ཞེས་སྡུག་པ་དང་མི་སྡུག་པ་འབྱེད་པའི་རྟེན་ཅིང་འབྲེལ་བར་འབྱུང་བ་གཉིས་ཀ་ཡང་མ་རིག་པའི་བག་ཆགས་ཀྱིས་ཡོད་ན་འཁོར་བ་འབྱུང་ལ། དེ་འགག་ན་འཁོར་བའི་འཁོར་ལོ་རྒྱུན་ཆད་པར་འགྱུར་བ་སྟེ། དེ་ལ་མ་རིག་པའི་བག་ཆགས་ཀྱང་རང་བཞིན་གྱིས་འོད་གསལ་བ་ལ། གསལ་བ་ཉིད་དུ་མ་རིག་པའི་རྟོག་པ་གཡོ་བ་སྐད་ཅིག་མར་སྐྱེ་བ་ལྟར་སྣང་བ་འདི་ལས་བདེན་པའི་རྩ་བ་གཞན་མེད་ཅིང༌། རྟོག་པ་དེ་ཡང་བདག་དང་གཞན་དང༌། གཉིས་ཀ་དང༌། རྒྱུ་མེད་པ་ལས་སྐྱེས་པ་ཡང་མ་ཡིན་མ་སྐྱེས་པས་མི་འགག་མི་འགག་པས་མི་གནས་པ་ཏེ། དཔེར་ན་སོས་ཀའི་དུས་ཀྱི་སྨིག་སྒྱུ་ལ་ཆུར་རྟོག་པ། འཁྲུལ་བ་འཇུག་ཅིང་ཆུར་མཐོང་ཡོད།

སྐྱེ་བ་དང༌། འགག་པ་དང༌། གནས་པ་མེད་དེ། གཏན་ནས་ཆུར་མ་གྲུབ་པ་བཞིན་ནོ། །མེད་ཀྱང་སྣང་བ་ཡང་དབང་པོ་དང་ཤེས་པ་འཁྲུལ་བ་དང༌། ཉི་མའི་འོད་དང༌། ས་རླངས་ལ་སོགས་པའི་རྟེན་ཅིང་འབྲེལ་བས་སྨིག་སྒྱུ་སྣང་ངོ༌། །དེ་ལྟར་ཆོས་ཐམས་ཅད་ཀྱང་མཚུངས་ཏེ། 

གཅིག་ཀྱང་ཡོད་པ་མ་ཡིན་ན།། བྱིས་པས་ཇི་ལྟར་རྟོག་པར་བྱེད།། ཞེས་གསུངས་ཏེ། སྐྱེ་འགག་གནས་པ་མེད་པའི་ཆོས་རྣམས་བྱིས་པ་འཁྲུལ་བས་སྐྱེ་བ་དང་འགག་པ་དང༌། གནས་པ་ཅི་ལྟ་བར་རྟོག་པར་བྱེད་དེ། འདི་ལ་ཇི་སྲིད་རྟོག་པའི་དེ་ལྟར་གཅོད་པར་བྱེད། དཔྱད་ནས་སྲེད་རྒྱུ་དེས་ལེན་པར་བྱེད་པས་ཉོན་མོངས་པར་བྱེད་པའི་ཕྱིར་མཐར་འཛིན་པར་འགྱུར་རོ།། དེས་ན་སྔར་གསུངས་པ་ལྟར་དུ། རི་བོང་བ་གླང་རྭ་ཡི་དཔེས།། ཇི་ལྟར་བདེར་གཤེགས་ཆོས་རྣམས་ཉིད།། དབུ་མ་ཉིད་དུ་བསྒྲུབ་པར་བྱེད།། ཞེས་གསུངས་ཏེ། བྱིས་པ་རྣམས་ནི་རི་བོང་ལ་རྭ་མེད་པར་ཞེན་པ་དང༌། བ་གླང་ལ་རྭ་ཡོད་པར་ཞེན་པ་ལ་གནས་ནས། འདི་ནི་བདེན་གྱི། གཞན་ནི་བརྫུན་པའོ། །ཞེས་རྟོག་ཅིང་མཚན་མར་འཛིན་ཀྱང་བརྟག་ན་གཉིས་ཀ་ཡང་བདེན་པ་མེད་པར་མཚུངས་ལ། ཡོད་མེད་གཉིས་རྟོག་པ་ཙམ་དུ་སྣང་བ་ཡང་མཚུངས་ན། རྟོག་པས་མཐར་འཛིན་པ་དང༌། ཞེན་པ་ནི་ཡང་དག་པ་མ་ཡིན་པའི་ཕྱིར། མཁས་པས་ཇི་ལྟ་བར་བདེ་བར་གཤེགས་པའི་བསྟན་པའི་ཆོས་དང་མཐུན་པར་སྨྲ་བ་རྣམས་ནི་མཐར་འཛིན་པ་དོར་ནས། དབུ་མ་ཉིད་དུ་བསྒྲུབ་པར་བྱེད་དེ། སྤང་གཉེན་དུ་རྟོག་པ་ཀུན་བརྟགས་དང་གཞན་དབང་དག་རྟོག་པ་ཙམ་དུ་སྣང་བ་ནི་ཡིན་ལ། བདེན་པར་མི་སྨྲ་སྟེ་རྟེན་ཅིང་འབྲེལ་བར་འབྱུང་བ་ནི་ཡིན་ལ། དེ་ཉིད་ལ་སྟོང་པ་ཉིད་དུ་བརྗོད་པར་བྱེད་དོ། །འདི་ལྟར་དབུས་མཐའ་ལས་ཀྱང༌། ཐ་དད་པ་དང་གཅིག་མཐའ་དང༌།། མུ་སྟེགས་ཉན་ཐོས་གཉིས་ཀ་དང༌།། གང་ཟག་ཆོས་ལ་སྒྲོ་འདོགས་དང༌།། སྐུར་འདེབས་མཐའ་ནི་གཉིས་གཉིས་དང༌།། བཟུང་དང་འཛིན་དང་ཀུན་ཉོན་མོངས།། རྣམ་པར་བྱང་ལ་གཉིས་དང་གསུམ།། རྣམ་པར་རྟོག་པ་གཉིས་ཀྱི་མཐའ།། དེ་ནི་རྣམ་པ་བདུན་དུ་འདོད།། དངོས་ཡོད་དངོས་མེད་ཞི་བྱ་དང༌།། ཞི་བྱེད་སྐྲག་བྱ་དེ་ལ་འཇིག། བཟུང་དང་འཛིན་དང་ཡང་དག་མིན།། ལོག་པ་ཉིད་དང་བྱེད་པ་མིན།། སྐྱེ་བ་མེད་དང་མཉམ་དང་དུས།། རྣམ་པར་རྟོག་པ་གཉིས་ཀྱི་མཐའ།།

ཞེས་གསུངས་པ་ཡིན་ནོ།། འདི་ལྟར་མཐའ་འཛིན་པ་ཉི་ཤུ་སྤངས་ནས་དབུ་མ་ལ་འཇུག་ཏེ། རིགས་པ་ནི་རྩ་བ་ཤེས་རབ་ལས་རྒྱ་ཆེར་གསུངས་སོ། །དཔལ་ས་ར་ཧ་པས་ཀྱང༌། མྱ་ངན་འདས་པ་བསྒོམ་བྱེད་པ།། དེ་དག་འགགས་ཀྱང་དོན་དམ་ནི།། གཅིག་ཤོས་གྲུབ་པར་མི་འགྱུར་རོ།། ཞེས་གསུངས་སོ།། ད་ནི་ཡོངས་སུ་གྲུབ་པའི་ཚུལ་བསྟན་པ་ནི། ཚིགས་སུ་བཅད་པ་གཉིས་ལས། ཐོག་མར་དཔེ་བསྟན་པ་ནི། ཇི་ལྟར་ཉི་མ་སྐར་མའི་གཟུགས།། དྭངས་པའི་སྣོད་ཀྱི་ཆུ་ནང་དུ།། གཟུགས་བརྙན་མཐོང་བར་གྱུར་པ་ལྟར།། ཞེས་བྱ་བ་ནི། སྣང་ལ་རང་བཞིན་མེད་པ་སྟོང་པ་ཉིད་ཀྱི་དཔེ་མཐར་མ་ལྷུང་བ་ཉིད་བརྗོད་ནས། མཚན་ཉིད་བརྗོད་པའང་དེ་དང་འདྲ།། ཞེས་བསྟན་ཏེ། རང་གི་ངོ་བོས་ཀུན་རྫོབ་གཉིས་སུ་སྣང་བ་འཁྲུལ་པ་ཡིན་ཀྱང་གཉིས་སུ་སྣང་ལ་ཆུ་ཟླ་ལྟར་སྣང་བ་ནི་བདེན་པ་ཞེས་བྱ་སྟེ། འཕགས་པ་མཆོག་རྣམས་ཀྱིས་ཕྱིན་ཅི་མ་ལོག་པའི་བདེན་པ་གཟིགས་པའི་ཕྱིར་རོ། ། ཏིང་ངེ་འཛིན་རྒྱལ་པོའི་མདོ་ལས་ཀྱང༌། རྒྱལ་བས་གང་དག་མྱ་ངན་འདས་པ་ཀུན།། ཐམས་ཅད་ཆུ་ཟླ་ལྟ་བུར་གཟིགས་པས་ནི།། ཞེས་པ་ལ་སོགས་པ་རྒྱ་ཆེར་གསུངས་སོ། །རིགས་པ་དྲུག་ཅུ་པ་ལས་ཀྱང༌། སྲིད་པ་སྨིག་སྒྱུ་སྒྱུ་འདྲ་ལ།། བློ་ཡིས་མཐོང་བར་གྱུར་པས་ནི།། སྔོན་གྱི་མཐའ་ཡི་ཕྱི་མའི་མཐར།། ལྟ་བས་གཡོགས་སུ་འཕྲོག་མི་འགྱུར།། གང་དག་གིས་ནི་འདུས་བྱས་རྣམས།། སྐྱེ་དང་འགག་པར་རྟོག་བྱེད་པ།། དེ་དག་རྟེན་འབྱུང་འཁོར་ལོ་ཡིས།། འགྲོ་བ་ཤིན་ཏུ་མི་ཤེས་སོ།། དེ་དང་དེ་རྟེན་གང་བྱུང་བ།། རང་གི་ངོ་བོས་དེ་མ་སྐྱེས།། དེ་ནི་སྐྱེས་ཞེས་ཇི་ལྟར་བརྗོད།། རྒྱུ་ཟད་པ་ཡི་སྐྱེ་བ་ནི།། ཟད་ཞེས་མངོན་པར་བརྗོད་པ་སྟེ།། རང་བཞིན་གྱིས་ནི་གང་མ་ཟད།། དེ་ནི་ཟད་ཅེས་ཅི་ལྟར་བརྗོད།། དེ་ལྟར་གང་ཡང་སྐྱེ་བ་མེད།། གང་ཡང་འགག་པར་མི་འགྱུར་རོ།། ཞེས་ཆོས་ཐམས་ཅད་སྒྱུ་མ་ལྟ་བུ་ལ། ཐ་སྙད་ཙམ་དུ་བརྗོད་པ་ལས། དོན་དུ་སྐྱེ་བ་མེད་ཅིང་འགག་པ་མེད་པས་སངས་རྒྱས་ཀྱི་ཆོས་དཀར་པོ་ཆོས་ཀྱི་སྐུའི་རྒྱུ་མཐུན་པ་ནི་སོ་སོའི་སྐྱེ་བོ་རྣམས་དང་འདྲེས་པ་ལྟར་སྣང་ཡང༌།

དོན་ནི་མ་འདྲེས་པར་དགེ་བར་བཞུགས་ཏེ། དེས་ན། ཐོག་མ་བར་དང་མཐར་དགེ་བ།། བསླུ་བ་མེད་ཅིང་རྟག་པ་ཡི།། གང་ཞིག་དེ་ལྟར་བདག་མེད་ལ།། དེ་ལྟར་བདག་དང་བདག་གིར་བརྟག། ཞེས་གསུངས་ཏེ། ཐོག་མ་ནས་དགེ་བ་ལ། བར་དུ་དེའི་རང་བཞིན་ཤེས་ཤིང་སྒྲིབ་པ་འཇོམ་པའི་གཉེན་པོ་ལྟར་སྣང་བས་ན་བར་དུ་དགེ་བ་དང༌། མཐར་གནས་ཡོངས་སུ་གྱུར་པའི་མིང་ཅན་ཡེ་ཤེས་འཕྲིན་ལས་དང་བཅས་པ་འཁོར་བ་མ་སྟོངས་ཀྱི་བར་དུ་འཇུག་པས་མཐར་དགེ་བ་སྟེ། དོན་འདི་ནི་མི་བསླུ་བའི་མཚན་གྱིས་ཚད་མར་གྱུར་ལ་འགྱུར་བ་མེད་པའི་ཕྱིར་བརྟན་པའོ། །རྟོག་པའི་དྲ་བས་སྒྲོ་གདགས་སུ་མི་རུང་བས་བདག་མེད་པ་སྟེ། དེའི་ཕྱིར་བདག་གི་བར་སྒྲོས་གདགས་པར་བྱ་བ་མ་ཡིན། རྟོག་པས་བརྟག་པར་བྱ་བ་མ་ཡིན་ནོ། །དེ་ལྟར་འགྱུར་བ་མེད་ཅིང་ཕྱིན་ཅི་མ་ལོག་པའི་དོན་གྱིས་ཡོངས་སུ་གྲུབ་པར་བསྟན་པ་ཡིན་ནོ།། དེ་རྣམས་ཀྱི་དོན་བསྡུ་བ་ནི། ཚིགས་སུ་བཅད་པ་གཉིས་ལས། དང་པོས་ནི་དཔེ་དང༌། ཕྱི་མས་ནི་བརྗོད་པ་སྟེ། ཇི་ལྟར་སོས་གའི་དུས་སུ་ཆུ།། དྲོའོ་ཞེས་ནི་བརྗོད་པར་བྱ།། དེ་ཉིད་གྲང་བའི་དུས་སུ་ནི།། གྲང་ངོ་ཞེས་ནི་བརྗོད་པ་ཡིན།། ཉོན་མོངས་དྲ་བས་གཡོགས་པ་ན།། སེམས་ཅན་ཞེས་ནི་བརྗོད་པར་བྱ།། དེ་ཉིད་ཉོན་མོངས་བྲལ་གྱུར་ན།། སངས་རྒྱས་ཞེས་ནི་བརྗོད་པར་བྱ།། ཞེས་གསུངས་ཏེ། སངས་རྒྱས་དང་སེམས་ཅན་དང༌། འཁོར་བ་དང་མྱ་ངན་ལས་འདས་པ་དང༌། སེམས་དང་ཡེ་ཤེས་དང༌། ཆོས་དང་ཆོས་ཉིད། ཀུན་རྫོབ་དང་དོན་དམ་པ་ཞེས་བརྗོད་པ་རྣམས་ནི། མིང་གི་རྣམ་གྲངས་སུ་རིག་པར་བྱའོ། །དོན་འདི་ནི། རྣམ་དབྱེར་བཅས་པའི་མཚན་ཉིད་ཅན།། གློ་བུར་དག་གི་ཁམས་སྟོང་གིས།། རྣམ་དབྱེར་མེད་པའི་མཚན་ཉིད་ཅན།། བླ་མེད་ཆོས་ཀྱིས་སྟོང་པ་མིན།། ཞེས་རྒྱུད་བླ་མར་གསུངས་པའི་འགྲེལ་པ་ལས་ཀྱང༌། འདིས་ནི་སྒྲོ་འདོགས་པ་དང་བསྐུར་པ་འདེབས་པའི་མཐའ་དང་བྲལ་བའི་ཕྱིར། ཕྱིན་ཅི་མ་ལོག་པའི་སྟོང་པ་ཉིད་ཀྱི་མཚན་ཉིད་བསྟན་ཏོ།

།དེ་ལ་གང་དག་སྟོང་པ་ཉིད་ཀྱི་ཚུལ་འདི་ལས་སེམས་ཕྱིན་ཅི་ལོག་ཏུ་རྣམ་པར་གཡེངས་ཤིང་རྣམ་པར་འཕྲོ་བ་ལ་མཉམ་པར་མི་འཇོག་ཅིང་རྩེ་གཅིག་ཏུ་མི་འགྱུར་བ་དེས་ན། སྟོང་པ་ཉིད་ལ་སེམས་རྣམ་པར་གཡེངས་བ་ཞེས་བརྗོད་དོ།། དོན་དམ་པ་སྟོང་པ་ཉིད་ཀྱི་ཡེ་ཤེས་མེད་པ་ནི་རྣམ་པར་རྟོག་པ་མེད་པའི་དབྱིངས་ཤེས་ཤིང་མངོན་དུ་བྱ་བར་མི་ནུས་སོ། །འདི་ལ་དགོངས་ནས་གསུངས་པ་ནི། དེ་བཞིན་གཤེགས་པའི་སྙིང་པོའི་ཡེ་ཤེས་ནི་དེ་བཞིན་གཤེགས་པ་རྣམས་ཀྱི་སྟོང་པ་ཉིད་ཀྱི་ཡེ་ཤེས་ཡིན་ལ། དེ་བཞིན་གཤེགས་པའི་སྙིང་པོ་ཡང༌། ཉན་ཐོས་དང༌། རང་སངས་རྒྱས་ཐམས་ཅད་ཀྱིས་སྔར་མ་མཐོང་མ་རྟོགས་པའོ།། ཞེས་གསུངས་སོ། །དེས་ན་ཆུ་ལ་དྲོ་བ་དང་གྲང་བའི་ཐ་སྙད་སོ་སོར་བརྟགས་པ་ཙམ་དུ་རྣམ་པར་རྟོག་པས་དཀྲུགས་པས་སེམས་ཅན་དང༌། རྟོག་པ་དང་བྲལ་བའི་སེམས་རང་བཞིན་གྱིས་འོད་གསལ་བ་ལ། སངས་རྒྱས་ཞེས་བརྗོད་པར་བྱ་སྟེ། དེ་ལྟར་དྲི་མ་དང་བཅས་པའི་ཆོས་ཀྱི་དབྱིངས་ལ་ངོ་བོ་ལ་སྒྲིབ་པས་མ་གོས་ཀྱང་སྦྱོང་བ་མི་འགལ་བའི་ཚུལ་བཤད་ནས། དེ་ནས་སྤྱི་དོན་གཉིས་པ་ཚོགས་སྦྱོར་བ་ལ་སོགས་པ་ནས་བཟུང་སྟེ། བསྒོམ་པའི་ཚུལ་བསྟན་པ་ལ་གཉིས་ཏེ། ཉམས་སུ་བླང་བའི་ཚུལ་དང༌། རྐྱེན་དཀོན་མཆོག་སྣང་བའི་ཚུལ་བཤད་པའོ། །དང་པོ་ལ་བདུན་ལས། སྒོ་ལྔ་ལ་བརྟེན་ནས་ཇི་ལྟར་བསྒོམ་པ་ནི། ཚིགས་སུ་བཅད་པ་ལྔ་ལས། དང་པོ་ནི་མིག་དང་གཟུགས་ལ་བརྟེན་ནས་རྟོགས་པར་བྱ་བ་བསྟན་པ་ནི། མིག་དང་གཟུགས་ལ་བརྟེན་ནས་ནི།། དྲི་མ་མེད་པའི་སྣང་བ་འབྱུང༌།། སྐྱེ་མེད་འགག་པ་མེད་ཉིད་ལས།། ཆོས་ཀྱི་དབྱིངས་ནི་རབ་ཏུ་ཤེས།། ཞེས་བྱ་བ་ནི། སྐྱེས་བུ་དེ་གང་དག་སྔར་བསྟན་པའི་ཆོས་དབྱིངས་རང་བཞིན་གྱིས་འོད་གསལ་བ་ཐེག་པ་བླ་ན་མེད་པ་བསྟན་པ། དེ་བཞིན་གཤེགས་པ་ལ་དད་ནས་རྟོགས་པར་བྱས་ནས། བསྒོམ་པ་ལ་གཞོལ་བ་ན། ཁམས་གསུམ་གྱི་སྤང་བྱ་དང༌། དེའི་གཉེན་པོ་འཇིག་རྟེན་པའི་ལམ་མཚན་མ་དང་བཅས་པས།

བསམ་གཏན་བཞི་དང༌། གཟུགས་མེད་པ་དང༌། བྱམས་པ་ལ་སོགས་པ་ཚད་མེད་པ་བཞི་དང་བཅས་པ་སྤོང་ལེན་དུ་བྱ་བ་རྣམས་ཐེག་པ་ཐུན་མོང་ལྟར་ལེགས་པར་སྦྱངས་པ་སྔོན་དུ་སོང་ནས། ཆོས་ཀྱི་དབྱིངས་ཀྱི་མཚན་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཕྱག་རྒྱ་ཆེན་པོའི་སྒྲས་བརྗོད་པ་དེ་བཞིན་ཉིད་ལ་དམིགས་པའི་བསམ་གཏན་ལྷག་མཐོང་གི་ངོ་བོ་མངོན་སུམ་དུ་བྱེད་པར་འགྱུར་བའི་ཚུལ་འདི་མཉམ་པར་བཞག་པའི་དུས་ན། བསམ་གཏན་དང་འདྲེས་པ་རྟོག་པ་ཐམས་ཅད་བསྡུས་པའི་ཚུལ་དུ་བསྒོམ་ཞིང༌། དེ་ལས་ལངས་ནས་རྗེས་ཀྱི་ཤེས་པའི་དུས་ནི། བརྟག་ཅིང་དཔྱད་ནས་དྲན་པ་དང་ལྡན་པས་བསྒོམ་པར་བྱའོ།། དེ་ལ་ཐོག་མར་མིག་གི་དབང་པོ་ཟར་མའི་མེ་ཏོག་ལྟ་བུ་གཟུགས་ཅན་དང་བས་བདག་རྐྱེན་བྱས། སེམས་ཁ་དོག་དང་དབྱིབས་ཀྱི་རྣམ་པར་སྣང་བ་ཕྱི་རོལ་ལྟར་སྣང་བས་དམིགས་པའི་རྐྱེན་བྱས། སེམས་ལ་གནས་པའི་ཡིད་གཡོ་བ་སྐད་ཅིག་མས་དེ་མ་ཐག་པའི་རྐྱེན་བྱས་ནས་མིག་གི་རྣམ་པར་ཤེས་པ་སྐྱེ་བར་སྣང་ངོ༌། །དེ་ལས་དྲི་མ་མེད་པའི་སྣང་བ་འབྱུང་སྟེ། རྟོག་པ་དང་བྲལ་ཞིང་མ་འཁྲུལ་པའི་མངོན་སུམ་འབྱུང་ངོ༌། །དྲི་མ་ནི་འཁྲུལ་བ་སྟེ། ཤེས་པ་ལ་བརྗོད་པ་དང༌། འདྲེར་རུང་བ་སྣང་བ་ཞེས་བྱའོ། །གང་གཟུགས་སྣང་ལ་སྒྲོ་བཏགས་པའི་རྟོག་པ་མ་ཞུགས་པ་ནི། རང་གི་ངོ་བོས་སྣང་བ་ཡང་ཡིན། སྟོང་པ་ཡང་ཡིན། དེ་ལ་ནི་རང་གི་ངོ་བོས་སྐྱེ་བ་མེད་ཅིང་འགག་པ་མེད་པ་རྣམ་པར་རིག་པ་ཙམ་སྟེ། འདི་ནི་མིག་གི་དབང་པོའི་མངོན་སུམ་ཚད་མ་ཞེས་ཀྱང་བྱ་སྟེ། མངོན་སུམ་ཡང་ཡིན་ལ། ཚད་མ་ཡང་ཡིན་པའི་ཕྱིར་རོ།། སོ་སོ་སྐྱེ་བོ་ཡིས་དོན་འདི་སྣང་ཡང་མི་ཤེས་པའི་ཕྱིར། དེ་མ་ཐག་ཏུ་ཡིད་ཀྱིས་སྒྲོ་འདོགས་པར་བྱེད་ཅིང༌། འདི་ནི་ཀ་བའོ། །བུམ་པའོ། །དཀར་རོ། ། ནག་གོ་ཞེས་བྱ་བ་ལ་སོགས་པའི་དབྱིབས་དང༌། ཁ་དོག་དང༌། ཕྱི་དང་ནང་དུ་རྟོག་པར་བྱེད། ཞེན་པར་བྱེད། རྒྱུ་དེས་ལེན་པར་བྱེད་པས་སྐྱེ་བ་དང༌།

འགག་པར་བྱེད་ཅིང༌། དེ་ལ་བརྟེན་ནས་རྒྱུའི་ཐ་སྙད་དང༌། འབྲས་བུའི་ཐ་སྙད། དུས་གསུམ་གྱི་ཐ་སྙད་ལ་སོགས་པ་ཐོག་མ་མེད་པའི་ཀུན་ནས་ལྡང་བས་བསྐྱེད་པ་སློང་ཞིང་ཕྱི་མའི་རྟེན་དུ་གྱུར་པ་སྨིག་རྒྱུ་ལྟ་བུ་ལ་སོགས་པར་བྱེད་པས་འཁྲུལ་པར་བྱེད་དོ།། གང་དག་ཤེས་རབ་ཀྱི་མིག་དང་ལྡན་པ་འཕགས་པ་རྣམས་ནི་མ་འཁྲུལ་པ་ཉིད་དུ་གཟིགས་ཤིང་རྟོག་པའི་དྲ་བ་མི་སློང་བའི་ཕྱིར། རྣལ་འབྱོར་པའི་དབང་པོའི་མངོན་སུམ་དུ་འགྱུར་རོ། །འཕགས་པ་མ་ཡིན་ཀྱང་དེའི་རྗེས་སུ་འབྲང་བ་རྣམས་ནི། ཕྱི་རོལ་ལྟར་སྣང་བ་དམིགས་པའི་རྣམ་རིག་མ་འཁྲུལ་བ་ནི་ཚད་མ་ཡིན་ཏེ། རྣལ་འབྱོར་མངོན་སུམ་དང་འདྲ་བའི་ཕྱིར་རོ། །དོན་དང་འདྲ་བ་དེ་ཉིད་དེའི་ཚད་མ་སྟེ། དེའི་དབང་གིས་དོན་རྟོགས་པར་རབ་ཏུ་གྲུབ་པའི་ཕྱིར་རོ། །ཞེས་བཞེད་པ་ཡིན་ནོ། །འདི་ལ་དོན་ནི་རང་གསལ་བའི་ཤེས་པའི་ཆ་སྟེ། ཕྱི་ལྟར་སྣང་བ་ཙམ་ལས་གཞན་པའི་ཕྱི་རོལ་གྱི་དོན་རྡུལ་ཕྲ་རབ་ལ་སོགས་པར་བདེན་པ་མེད་པས། རང་གསལ་བར་སྣང་བ་ལ་སྐྱེ་འགག་མེད་པར་རྟོགས་ཤིང་ཆོས་ཀྱི་དབྱིངས་ཉིད་དུ་ངེས་པར་འགྱུར་རོ། །འདི་ལྟར་གཟུགས་ཀྱི་དེ་བཞིན་ཉིད་ཤེས་ནས་ཆོས་ཐམས་ཅད་ཀྱི་མདོ་དང་རྒྱས་པར་ཤེས་པར་འགྱུར་རོ། །ཞེས་མདོ་ལས་གསུངས་པའི་དོན་ཡིན་ནོ།། དེ་ལྟར་སྒྲ་ཡང་བསྟན་པའི་ཕྱིར། སྒྲ་དང་རྣ་བ་ལ་བརྟེན་ནས།། རྣམ་པར་དག་པའི་ཤེས་པ་གསུམ།། མཚན་ཉིད་མེད་པའི་ཆོས་ཀྱི་དབྱིངས།། རྟེན་དང་བཅས་པ་ཐོས་པར་འགྱུར།། ཞེས་གསུངས་པ་ནི། རྣ་བའི་དབང་པོ་གྲོ་གའི་མཛེར་བུ་ལྟ་བུ་གཟུགས་ཅན་དང་བས་བདག་རྐྱེན་བྱས་ནས། ཟིན་པ་དང་མ་ཟིན་པ་གཉིས་ཀ་ལྟར་སྣང་བའི་སྒྲ་ཡིས་དམིགས་རྐྱེན་བྱས་ཤིང་དེ་མ་ཐག་པའི་ཡིད་དང་གསུམ་ལས་རྣམ་པར་ཤེས་པ་དག་པ་རྟོག་པ་དང་བྲལ་ཞིང་མ་འཁྲུལ་པ་སྐྱེས་ཏེ། དེ་ཡང་རང་གི་ངོ་བོས་མཚན་ཉིད་མེད་པ། སྐྱེ་འགག་གནས་གསུམ་དང་བྲལ་བའི་ཆོས་ཀྱི་དབྱིངས་ཉིད་དུ་རྟོགས་པར་བྱའོ།

།སྒྲ་ལ་མཚན་མར་འཛིན་པ་དང་བཅས་པ་ནི་འཁྲུལ་པ་རྟོག་པ་དང་བཅས་པའི་ཤེས་པས་ཐོས་པར་འགྱུར་ཏེ། འདི་ནི་དྲི་མ་དང་བཅས་པའོ།། དེ་ལྟར་དྲི་ལ་བརྟེན་པ་ཡང༌། སྣ་དང་དྲི་ལ་བརྟེན་ནས་སྣོམ།། དེ་ནི་གཟུགས་སུ་མེད་པའི་དཔེ།། དེ་བཞིན་སྣ་ཡི་རྣམ་ཤེས་ཀྱིས།། ཆོས་ཀྱི་དབྱིངས་སུ་རྟོག་པར་བྱེད།། ཅེས་གསུངས་ཏེ། སྣའི་དབང་པོ་ཟངས་ཁབ་གཤིབ་པ་ལྟ་བུ། གཟུགས་ཅན་དང་བས་བདག་རྐྱེན་བྱས་ཤིང་ལྷན་ཅིག་སྐྱེས་པ་དང་གྱུར་པ་ལས་བྱུང་བའི་དྲི་ཡིས་དམིགས་རྐྱེན་བྱས་ནས། དེ་མ་ཐག་པ་དང་བཅས་པ་ལས་སྣའི་རྣམ་པར་ཤེས་པ་རྟོག་པ་དང་བྲལ་བའི་མ་འཁྲུལ་བ་སྐྱེ་སྟེ། དེ་ཡང་རང་གི་ངོ་བོས་གཟུགས་རང་བཞིན་མེད་པ་བསྟན་པའི་དཔེ། དེ་ལྟར་སྐྱེ་བ་མེད་ཅིང་འགག་པ་མེད་པར་ཆོས་ཀྱི་དབྱིངས་སུ་རྟོགས་པར་བྱེད་དོ།། དེ་བཞིན་དུ་རོ་ཡང་བསྟན་པ་ནི། ལྕེ་ཡི་རང་བཞིན་སྟོང་པ་ཉིད།། རོ་ཡི་ཁམས་ཀྱང་དབེན་པ་སྟེ།། ཆོས་ཀྱི་དབྱིངས་ཀྱི་ངོ་བོ་ཡིས།། རྣམ་པར་ཤེས་པ་གནས་མེད་པའོ།། ཞེས་གསུངས་ཏེ། ལྕེའི་དབང་པོ་ཟླ་བ་ཕྱེད་པ་ལྟ་བུ་གཟུགས་ཅན་དང་བས་བདག་རྐྱེན་བྱས་དམིགས་པའི་རྐྱེན་མངར་སྐྱུར་ལ་སོགས་པའི་རོ་དྲུག་གིས་བྱས་ཏེ། དེ་མ་ཐག་པས་བསྐྱེད་ནས། ལྕེའི་རྣམ་པར་ཤེས་པ་དག་པ་སྐྱེས་ཏེ། དེ་ཡང་རང་བཞིན་གྱིས་སྟོང་པ་དང༌། དབེན་པ་དང༌། ཆོས་ཀྱི་དབྱིངས་ཀྱི་ངོ་བོ་སྟེ། རྣམ་པར་ཤེས་པ་སྐྱེ་འགག་གནས་གསུམ་དང་བྲལ་བར་རྟོགས་པར་བྱའོ།། དེ་ལྟར་རེག་བྱ་ཡང་བསྟན་པའི་ཕྱིར། དག་པའི་ལུས་ཀྱི་ངོ་བོ་ནི།། རེག་བྱའི་རྐྱེན་གྱིས་མཚན་ཉིད་དག། རྐྱེན་དག་ལས་ནི་གྲོལ་གྱུར་པ།། ཆོས་ཀྱི་དབྱིངས་ཞེས་བརྗོད་པར་བྱ།། ཞེས་གསུངས་ཏེ། ལུས་ཀྱི་དབང་པོ་བྱ་རེག་འཇམ་གྱི་ལྤགས་པ་ལྟ་བུ་གཟུགས་ཅན་དང་བས་བདག་རྐྱེན་བྱས་ནས། འཇམ་རྩུབ་གྲང་དྲོ་ལ་སོགས་པའི་རེག་བྱ་དམིགས་པའི་རྐྱེན་གྱིས་ཏེ། དེ་མ་ཐག་པ་དང་གསུམ་ལས་ལུས་ཀྱི་རྣམ་པར་ཤེས་པ་སྐྱེ་སྟེ། དེ་ཡང་ངོ་བོས་རྒྱུ་དང༌།

རྐྱེན་གྱིས་རང་བཞིན་ལས་རྣམ་པར་གྲོལ་བ། སྣང་བ་དང་སྟོང་པ་དབྱེ་བ་མེད་པ་ཆོས་ཀྱི་དབྱིངས་ཀྱི་དོན་དུ་བརྗོད་པར་བྱའོ།། དེ་ལྟར་སྒོ་ལྔའི་རྐྱེན་གསུམ་པོ་ཡང་རྒྱུའི་རྐྱེན་སེམས་ཉིད་ཡིན་མོད་ཀྱི། སྔར་བསྟན་པ་ལྟར་རྣམ་པར་ཤེས་པས་ཀྱང༌། སེམས་ཀྱི་རྒྱུའི་རྐྱེན་དུ་གྱུར་པས་ཕན་ཚུན་དུ་མདུང་ཁྱིམ་ལྟར་རྟེན་ཅིང་འབྲེལ་པའི་ནུས་པས། ཡུལ་དང༌། དབང་པོ་དང༌། ཡིད་དེ་མ་ཐག་པ་རྣམས་ཀྱང་རྒྱུ་དང་རྐྱེན་ལྟར་དུ་སྣང་མོད་ཀྱི། དོན་དམ་པ་འདི་ལ་སུས་ཀྱང་སྐྱེ་བ་དང་འགག་པ་མེད་དེ། དཔེར་ན་སྒྱུ་མའི་སྐྱེས་བུ་དུ་མ་ལ་ལ་ནི་སྐྱེ། ལ་ལ་ནི་འཆི། ལ་ལ་ནི་འགྲོ། ལ་ལ་ནི་འོང་བར་བྱེད་པ་སྣང་ཡང༌། དེ་ལྟར་བདེན་པའི་སྐྱེ་འགག་དང་འགྲོ་འོང་མེད་དེ། སྐྱེས་བུ་ཉིད་མ་གྲུབ་པའི་ཕྱིར་རོ། །དེ་ལ་སྔགས་ལ་སོགས་པའི་རྒྱུ་གཞན་བཞིན་དུ་རང་བཞིན་གྱིས་མ་རྟོགས་པའི་རྟོག་པ་ཙམ་གྱི་རྐྱེན་སྣང་མོད་ཀྱི། དེའི་འོད་གསལ་བའི་ངོ་བོ་སྐྱེ་འགག་མེད་པར་ཤེས་ཤིང་རྟོགས་པས་ཡང་དག་པར་འགྱུར་བའི་ཕྱིར་ཐམས་ཅད་ཀྱང་ཆོས་ཀྱི་དབྱིངས་སུ་འགྱུར་རོ།། ད་ནི་དེ་ཐམས་ཅད་དང་འབྲེལ་བར་བྱེད་པའི་ཡིད་ཆོས་ལ་བརྟེན་ནས་བསྒོམ་པ་བསྟན་པ་ནི། ཡིད་གཙོར་གྱུར་པའི་ཆོས་རྣམས་ལ།། རྟོག་དང་བརྟག་པ་རྣམས་སྤང་ནས།།

ཆོས་རྣམས་རང་བཞིན་མེད་པ་ཉིད།། ཆོས་ཀྱི་དབྱིངས་སུ་བསྒོམ་པར་བྱ།། ཞེས་གསུངས་ཏེ། དེ་ལ་ཡིད་ནི་རྣམ་པ་གཉིས་ཏེ། ཀུན་གཞི་ལ་གནས་པ་དེ་ལ་བརྟེན་ནས་འབྱུང་བ་དང༌། ཁ་ནང་དུ་བལྟས་ནས་བདག་ཏུ་རྟོག་པ་ཉོན་མོངས་པ་ཅན་གྱི་ཡིད་དོ། །དེ་ལ་འདི་ནི་སྔ་མ་རྣམ་པར་ཤེས་པ་སྐྱེ་བ་དང༌། འགག་པའི་གནས་སུ་གྱུར་པ་འདི་ནི་ཡིད་ཀྱི་དབང་པོ་སྟེ། བདག་པོའི་རྐྱེན་ཡིན་ནོ།། དམིགས་པའི་རྐྱེན་ནི་ཆོས་ཏེ། འདུས་བྱས་དང་འདུས་མ་བྱས་གཉིས་ལས། འདུས་བྱས་ནི་བསྡུས་པ་ལས་གྱུར་པ་དང༌། མངོན་པར་སྐབས་ཡོད་པ་དང༌། ཡང་དག་པར་བླང་བ་བརྡ་ལས་བྱུང་བ་དང༌། ཀུན་བརྟགས་པ་དང༌། དབང་འབྱོར་བ་དང༌། ཚོར་བའི་ཕུང་པོ་དང༌། འདུ་ཤེས་ཀྱི་ཕུང་པོ་དང༌། འདུ་བྱེད་རྣམས་ཏེ་བརྒྱད་པོའོ། །འདུས་མ་བྱས་ནི། ཆོས་དགེ་བ་དང༌། མི་དགེ་བ་དང༌། ལུང་དུ་མ་བསྟན་པའི་དེ་བཞིན་ཉིད། ནམ་མཁའ་དང༌། འགོག་པའི་སྙོམས་འཇུག་དང༌། འདུ་ཤེས་མེད་པའི་སྙོམས་འཇུག་དང༌། སོ་སོར་བརྟག་པ་མ་ཡིན་པའི་སྙོམས་འཇུག་སྟེ། བརྒྱད་དང༌། བཞི་དང་གསུམ་དུའང་འདུ་བ་རྣམས་སོ།། དེ་མ་ཐག་པ་ནི། ཡིད་དང་ཆོས་སྔ་མ་འགག་ནས། ཕྱི་མ་འབྱུང་བ། དེ་མ་ཐག་སྟེ། དེ་ལྟར་རྐྱེན་གསུམ་ལས་ཡིད་ཀྱི་རྣམ་པར་ཤེས་པ་སྐྱེ་སྟེ། འོན་ཀྱང་དྲུག་པ་ཡིད་ཀྱི་རྣམ་པར་ཤེས་པ་ཞེས་བྱ་བ། ཚོགས་དྲུག་གི་ཡ་བོར་གྱུར་པ་ཉིད་ནི། འདུ་ཤེས་ནུབ་པ་དང༌། འགོག་པའི་སྙོམས་འཇུག་ལ་གནས་པའི་དུས་དང༌། འདུ་ཤེས་མེད་པའི་སྙོམས་འཇུག་ལ་ཞུགས་ཟིན་པ་དང༌། སེམས་མེད་པའི་གནས་སྐབས་དང༌། གཉིད་འཐུག་པོ་དང༌། བརྒྱལ་བའི་གནས་སྐབས་ན་མི་འབྱུང་སྟེ། སུམ་ཅུ་པ་ལས། ཡིད་ཀྱི་རྣམ་ཤེས་འབྱུང་བ་ནི།། རྟག་ཏུ་འདུ་ཤེས་མེད་པ་དང༌།། སྙོམས་པར་འཇུག་པ་རྣམ་གཉིས་དང༌།། སེམས་མེད་གཉིད་དང་བརྒྱལ་མ་གཏོགས།། ཞེས་གསུངས་སོ།། དེས་ན་དྲུག་པ་ཡིད་ཀྱི་རྐྱེན་གསུམ་ལས་སྐྱེའོ། །གང་གིས་འགོག་པ་ལ་སྙོམས་པར་ཞུགས་པ་ན། རྣམ་པར་ཤེས་པ་སྐྱེ་བ་འགག་པའི་རྟེན་དང༌།

གནས་གྱུར་པའི་ཡིད་ཀུན་གཞི་ལ་གནས་པ་ཡོད་དོ། །དེས་ན། དྲུག་པོ་འགག་མ་ཐག་པ་ཡི།། རྣམ་ཤེས་གང་ཡིན་དེ་ཡིད་དོ།། ཞེས་བྱ་བ་བཤད་པ་དང༌། ཉོན་མོངས་མེད་པས་དྲི་མ་མེད་པའི་ཡིད་ཅེས་བྱ་བ་དང༌། བྱེད་པ་པོ་མེད་པ་རང་བཞིན་འཛིན་པས་ན། ཡིད་ཀྱི་ཁམས་དང༌། རྣམ་པར་ཤེས་པའི་སྒོ་བྱེད་པས་ན་ཡིད་ཀྱི་སྐྱེ་མཆེད་ཅེས་བཤད་པར་བྱའོ།། ཉོན་མོངས་ཅན་གྱི་ཡིད་ནི། གང་གིས་ཡིད་ནི་མ་རྟོགས་པས་ཐོག་མ་མེད་པ་ནས་རྒྱུད་པས། མ་རིག་པ་དང༌། ང་རུ་འཛིན་པ་ནས་བདག་ཏུ་རྟོག་པ། བདག་ལ་ཆགས་པ། སྲེད་པར་བྱེད་པའི་རང་བཞིན་ཏེ། བསྒྲིབ་ལ་ལུང་དུ་མ་བསྟན་པ་འདི་ཡིན་པས་ཀུན་བརྟགས་དང་ཉོན་མོངས་ཐམས་ཅད་ཀྱི་རྩ་བ་སྟེ། དེའི་ཕྱིར་ཡང་དག་པ་མ་ཡིན་པའི་ཀུན་རྟོག་ཅེས་ཀྱང་བཤད་དོ། །འདི་ལས་ཉོན་མོངས་པ་བསྒོམ་པས་སྤང་བ་འབྱུང་ངོ༌། །འདིའི་རྐྱེན་གྱིས་ཚོགས་དྲུག་ཀྱང་དྲི་མ་ཅན་དུ་བྱས་པས་མཐོང་བས་སྤང་བར་བྱ་བའི་ཉོན་མོངས་ཀྱང་འབྱུང་བར་འགྱུར་རོ།། རྒྱུ་མཚན་འདིས་ཡིད་ལ་ཆ་གསུམ་སྟེ། དྲི་མའི་ཆ་ཉོན་ཡིད་ཀྱིས་བསྐྱེད་པ་དང༌། ཡུལ་ཆོས་ལ་བྱེ་བྲག་ཏུ་དམིགས་པ་དྲུག་པ་ཡིད་ཀྱི་རྣམ་ཤེས་དང༌། རྣམ་ཤེས་ཐམས་ཅད་སྐྱེ་བ་དང༌། འགག་པའི་གནས་སུ་གྱུར་པ་སྐད་ཅིག་མ་དེ་མ་ཐག་པའོ།། དེ་ལ་དང་པོ་ཀུན་བརྟགས་དེ་གཏན་ནས་མེད་པའོ། །གཉིས་པ་ནི་སྒོ་ལྔ་དང་མཚུངས་ཏེ་སྣང་ཡང་རང་བཞིན་གྱིས་སྟོང་པའོ། །གསུམ་པ་ནི་སྤང་བྱ་དང༌། གཉེན་པོའི་ཤེས་པ་གཡོ་བའི་ཆ་ཙམ་སྟེ། ངོ་བོ་ལ་རྟོག་པ་མེད་པའི་རྟེན་ཅིང་འབྲེལ་བར་འབྱུང་བ་ཉིད་པས། ཡིད་ནི་ཆོས་ཐམས་ཅད་ཀྱི་གཙོ་བོ་ཡང་ཡིན་པས་ན། འདི་ལྟར་རྟོགས་ནས། མཚན་མས་རྟོག་པ་དང༌། བརྟག་པར་བྱ་བ་ཕྱི་དང་ནང་དུ་རྟོག་པ་ཐམས་ཅད་རྣམ་པར་སྤངས་ལ་ཡིད་རང་བཞིན་གྱིས་མེད་པའི་ཕྱིར། ཆོས་འདུས་བྱས་དང༌། འདུས་མ་བྱས་དཀར་བ་དང༌། ནག་པའི་ཆོས་ཐམས་ཅད་རང་བཞིན་མེད་པའི་ཆོས་ཀྱི་དབྱིངས་སུ་རྟོག་པར་བྱའོ། །མོས་ནས་བསྒོམ་པར་བྱའོ།

།མངོན་སུམ་དུ་སྟེ་འདི་ནི་རྣམ་པར་མི་རྟོག་པའི་ཡེ་ཤེས་སྣང་བའི་ཏིང་ངེ་འཛིན་ནོ། །འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། །དེ་ལྟར་ཡང༌། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས།། ཤེས་རབ་རྣམ་པར་བཤིག་ནས་རྡུལ་ཙམ་མི་དམིགས་ཚེ།། འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ།། ཞེས་སྡུད་པ་ལས་གསུངས་ཤིང༌། རྒྱས་པར་རྣམ་པར་མི་རྟོག་པ་ལས་གསུངས་སོ།། འདི་ཡིད་ལ་བྱ་བའི་ཚུལ་བསྡུས་ནས། ཆོས་དང་ཆོས་ཉིད་རྣམ་པར་འབྱེད་པ་ལས་ཀྱང༌། ཡང་དག་པ་མ་ཡིན་པའི་ཀུན་ཏུ་རྟོག་པ་ས་བོན་ཐམས་ཅད་པ་མེད་པ་གཉིས་སྣང་བའི་རྒྱུ་དེ་ལ་བརྟེན་པའི་རྒྱུ་གཞན་དེ་བཞིན་ཉིད་མ་ཤེས་པ་ལས་ཡིན་ཏེ། དེའི་ཕྱིར་རྒྱུ་དང་བཅས་པའི་འབྲས་བུ་ནི། སྣང་དུ་ཟིན་ཀྱང་ཡོད་པ་མ་ཡིན་ནོ། །འདི་སྣང་བ་ལས་ཆོས་ཉིད་མི་སྣང་ཞིང༌། འདི་མི་སྣང་བ་ལས་ནི་ཆོས་ཉིད་སྣང་བ་ཡིན་ནོ།། ཞེས་དེ་ལྟར་ཡིད་ལ་བྱེད་པའི་བྱང་ཆུབ་སེམས་དཔའ་ནི་རྣམ་པར་མི་རྟོག་པའི་ཡེ་ཤེས་ལ་འཇུག་པ་ཡིན་ནོ། །ཞེས་འཕགས་པ་བྱམས་པས་གསུངས་སོ།། རང་གསལ་སྟོང་དུ་རྟོགས་པའི་ཚུལ་ནི། ཚིགས་སུ་བཅད་པ་གཉིས་ཏེ། མཐོང་དང་ཐོས་དང་བསྣམ་པ་དང༌།། མྱང་དང་རེག་པར་གྱུར་པ་དང༌།། ཆོས་རྣམས་དེ་ལྟར་རྣལ་འབྱོར་པས།། ཤེས་ནས་མཚན་ཉིད་རྫོགས་པ་ཡིན།། ཞེས་བྱ་བ་ནི། ཡུལ་དྲུག་པོ་དང་རྣམ་པར་ཤེས་པ་སྔར་བསྟན་པ་ལྟར་རང་གི་ངོ་བོས་རྟེན་ཅིང་འབྲེལ་བར་འབྱུང་བ་སྣང་བ་ཙམ་སྐྱེ་འགག་དང་བྲལ་བར་རྟོགས་པའི་ཚེ། རྣལ་འབྱོར་མངོན་སུམ་རྟོག་པ་དང་བྲལ་ཞིང་མ་འཁྲུལ་པའི་མཚན་ཉིད་རྫོགས་པ་ཡིན་ནོ། །དེ་བཞིན་དུ། མིག་དང་རྣ་བ་སྣ་དག་དང༌།། ལྕེ་དང་ལུས་དང་དེ་བཞིན་ཡིད།། སྐྱེ་མཆེད་དྲུག་པོ་རྣམ་དག་པ།། འདི་ཉིད་དེ་ཉིད་མཚན་ཉིད་དོ།། ཞེས་གསུངས་ཏེ། ནང་གི་སྐྱེ་མཆེད་དྲུག་ཀྱང་རང་གི་ངོ་བོས་སྣང་ལ་རང་བཞིན་མེད་པར་རྣམ་པར་དག་པའི་མཚན་ཉིད་འདི་ཉིད་དོ། །འདི་ལྟར་དཔལ་ས་ར་ཧ་ཡིས་ཀྱང༌།

མདུན་དང་རྒྱབ་དང་ཕྱོགས་བཅུ་རུ།། གང་དག་མཐོང་བ་དེ་དེ་ཉིད།། ཞེས་གསུངས་སོ།། དེ་ནས་འཁོར་འདས་ཀྱི་ངོ་བོ་སེམས་རྟོགས་མ་རྟོགས་སུ་བསྟན་པ་ནི། ཚིགས་སུ་བཅད་པ་གཉིས་ཏེ། སེམས་ཉིད་རྣམ་པ་གཉིས་སུ་མཐོང༌།། ཅི་ལྟར་འཇིག་རྟེན་འཇིག་རྟེན་འདས།། ཞེས་མདོར་བསྟན་པ་སྟེ། སེམས་ལ་ཕུང་པོ་ཁམས་དང་སྐྱེ་མཆེད་ཀྱི་བག་ཆགས་ཀྱིས་བསྒོས་པས་ན། འཁོར་བ་འཇིག་རྟེན་པ་ཡིན་ལ། བག་ཆགས་ཀྱི་དྲི་མ་དག་ན་མྱ་ངན་ལས་འདས་པ་སྟེ། འདི་རྒྱས་པར་བཤད་པ་ནི། བདག་ཏུ་འཛིན་པས་འཁོར་བ་སྟེ།། སོ་སོར་རིག་ན་དེ་ཉིད་དེ།། འདོད་ཆགས་ཟད་པས་མྱ་ངན་འདས།། ཞེ་སྡང་གཏི་མུག་ཟད་པ་དང༌།། དེ་དག་འགག་པས་སངས་རྒྱས་ཉིད།། ལུས་ཅན་ཀུན་གྱི་སྐྱབས་ཉིད་དོ།། ཞེས་གསུངས་ཏེ། གང་དག་སེམས་ལ་བདག་ཏུ་འཛིན་པ་ཡོད་ན། ཡུལ་དྲུག་ཏུ་གཞན་དུ་འཛིན་པ་འབྱུང་ཞིང༌། དེའི་དབང་གིས་ལས་དང་ཉོན་མོངས་པ་ཀུན་བསྐྱེད་པས་འཁོར་བའི་འཁོར་ལོ་སྒྱུ་མ་ལྟ་བུར་སྣང་ངོ༌།། རྒྱུ་དེས་ན་རྣམ་པར་ཤེས་པའི་ཚོགས་དྲུག་གི་འདོད་ཆགས་དང༌། ཞེ་ སྡང༌། གཏི་མུག་དག་པས་མཐོང་བའི་ལམ་མངོན་དུ་འཐོབ་ཅིང༌། དག་པའི་ཡིད་དང་ཀུན་གཞི་ལ་སྒྲིབ་པའི་ཉོན་མོངས་པ་ཅན་གྱི་ཡིད་ཟད་པ་ན། བཟོད་པ་ཆེན་པོ་འཐོབ་ལ། ཀུན་གཞི་ཉིད་སྤངས་ཤིང་དག་པ་ན། ཐམས་ཅད་མཁྱེན་པའི་སངས་རྒྱས་སུ་འགྱུར་ཏེ། ལུས་ཅན་ཐམས་ཅད་ཀྱི་སྐྱབས་དམ་པར་འགྱུར་རོ། །འདི་ལྟར་མདོ་སྡེ་རྒྱན་ལས་ཀྱང༌། སེམས་ནི་གཉིས་སུ་སྣང་བས་ཏེ།། ཆགས་ལ་སོགས་པ་སྣང་བ་དང༌།། དད་ལ་སོགས་པར་སྣང་བར་འདོད།། ཉོན་མོངས་དགེ་ཆོས་ཡོད་མ་ཡིན།། སེམས་ནི་སྣ་ཚོགས་སྣང་བ་དང༌།། རྣམ་པ་སྣ་ཚོགས་ཅན་དུ་འཇུག། དེ་ལ་སྣང་དེ་ཡོད་དང་མེད།། དེ་ཕྱིར་ཆོས་ཀྱིས་མ་ཡིན་ནོ།། ཞེས་གསུངས་སོ།། གཟུགས་ཀྱི་སྐུའི་དོན་བཤད་པ་ནི། ཤེས་དང་མི་ཤེས་པ་དག་ལས།། ལུས་འདི་ཉིད་ནི་ཐམས་ཅད་དེ།། རང་གི་རྣམ་པར་རྟོག་པས་བཅིངས།། བདག་ཉིད་ཤེས་ན་གྲོལ་བར་འགྱུར།། ཞེས་གསུངས་ཏེ།

དེ་ལྟར་ན་སེམས་ཀྱི་དྲི་མ་དག་པས་སངས་རྒྱས་སུ་འགྱུར་བར་རིགས་ཀྱི་ཐེག་པ་ཐུན་མོང་ལས། ལུས་ནི་ཕ་མ་ལ་སོགས་པའི་རྐྱེན་ལས་བྱུང་བ་མི་གཙང་བ་འཇིག་པ་སྟེ། དེས་ན་སྤང་བྱ་ཉིད་ཡིན་པས་གཟུགས་ཀྱི་ཕུང་པོ་ལ་ནི་རང་གི་ངོ་བོས་དག་པ་མེད་དོ་སྙམ་པའི་འཁྲུལ་པ་བསལ་བའི་ཕྱིར། གནས་ཡོངས་སུ་གྱུར་པའི་སངས་རྒྱས་ཀྱི་གཟུགས་ཀྱི་སྐུ་ཡང༌། ཤེས་པ་དང་མི་ཤེས་པའི་ཁྱད་པར་ཙམ་གྱི་དྲི་མ་དང་བཅས་པ་དང༌། དྲི་མ་མེད་པའི་ལུས་ཞེས་བྱ་བ་གཉིས་སུ་བརྗོད་ཀྱི། ལུས་འདི་ཉིད་ལ་གཟུགས་སྐུའི་ཡོན་ཏན་ཐམས་ཅད་ཀྱང་ཡོད་དོ། །ཤུན་པ་དང་བཅས་པའི་བཻ་ཌཱུརྱ་བཞིན་རང་གི་རྣམ་རྟོག་གི་འཆིང་བས་བཅིང་སྟེ་ཡོན་ཏན་མི་མཐོང་ངོ༌། །བདག་ཉིད་ཀྱི་འཆིང་བ་དང་བྲལ་བར་ཤེས་ན་རྣམ་པར་གྲོལ་བའི་གཟུགས་ཀྱི་སྐུར་འགྱུར་རོ། །འདི་ནི་རྒྱས་པར་ཐེག་བསྡུས་ལས། གནས་ཡོངས་སུ་གྱུར་པ་རྣམས་ཀྱི་ནང་ནས་ཀྱང༌། གཟུགས་ཀྱི་ཕུང་པོ་གནས་གྱུར་པའི་ཕྱིར། མཚན་དང་དཔེ་བྱད་དང་ཞིང་རྣམ་པར་དག་པ་ལ་དབང་འབྱོར་པར་འགྱུར་རོ།། ཞེས་གསུངས་སོ།། བྱང་ཆུབ་ཀྱི་དོན་བཤད་པ་ནི། བྱང་ཆུབ་ཉེ་མིན་རིང་བ་མིན།། འགྲོ་མིན་འོང་བ་མ་ཡིན་ཞིང༌།། ཉོན་མོངས་གཟེབ་གྱུར་འདི་ཉིད་ལ།། མཐོང་བ་དང་ནི་མ་མཐོང་ཡིན།། ཞེས་གསུངས་ཏེ། ལུས་དང་སེམས་གཉིས་ཀྱི་དྲི་མ་རྣམ་པར་དག་པས་བྱང་ཆུབ་ཐོབ་བོ་ཞེས་ཐ་སྙད་དུ་བཏགས་ཀྱང༌། བྱང་ཆུབ་ནི་ཉེ་བ་མ་ཡིན་ཏེ། རྟོག་པའི་ཉོན་མོངས་པའི་འཆིང་བས་བསྒྲིབ་པ་ནི་ཐག་རིང་ཏེ་སྣང་མུན་བཞིན་ནོ། །བྱང་ཆུབ་རིང་བ་ཡང་མ་ཡིན་ཏེ། ལུས་སེམས་ཀྱི་དག་པའི་ངོ་བོ་ཡིན་པའི་ཕྱིར་རོ།། དེས་ན་ཁྱད་པར་ཉོན་མོངས་པའི་དྲ་བ་ཉིད་ལ་མཐོང་བ་དང་མ་མཐོང་བའི་ཁྱད་པར་ཙམ་དུ་ཟད་དོ། །དེའི་ཕྱིར་འཁོར་འདས་ཐམས་ཅད་རྟེན་ཅིང་འབྲེལ་བར་འབྱུང་བ་ཙམ་སྟེ། སྐྱེ་བ་མེད་ཅིང་འགག་པ་མེད་པ་སྤྲོས་པ་ཐམས་ཅད་དང་བྲལ་བའོ། །དེ་ལྟར་སྟོང་ཉིད་བདུན་ཅུ་པ་ལས་ཀྱང༌།

དངོས་པོ་ཐམས་ཅད་རང་བཞིན་གྱིས།། སྟོང་པ་ཡིན་པས་དངོས་རྣམས་ཀྱི།། རྟེན་འབྱུང་འདི་ནི་དེ་བཞིན་གཤེགས།། མཚུངས་པ་མེད་པ་ཉེ་བར་བསྟན།། ཞེས་གསུངས་སོ།། མདོའི་དོན་བསྟན་པ་ནི། ཤེས་རབ་མར་མེ་ལ་གནས་ནས།། མཆོག་ཏུ་ཞི་བར་གྱུར་པ་ཡིས།། བདག་ལ་བརྟག་པས་གནས་བྱ་ཞེས།། མདོ་སྡེའི་ཚོགས་ལས་གསུངས་པ་ལགས།། ཞེས་གསུངས་ཏེ། འདི་ལྟར་ཡང་དག་པའི་ལྟ་བ་བདེན་པ་གཉིས་ཀྱི་ཚུལ་རིག་ཅིང༌། ཞི་གནས་དང་ལྷག་མཐོང་གི་རྒྱུ་ཚོགས་རྣམ་པར་དག་པ་སྡོམ་པའི་སྟོབས་ལས་རྟོགས་པའི་ཤེས་རབ་ནི། ཤེས་རབ་ཀྱི་ནི་མར་མེ་སྟེ། དེ་ནས་མཆོག་ཏུ་ཞི་བའི་སངས་རྒྱས་ཀྱི་ངོ་བོར་འགྱུར་བ་ནི། བདག་རང་བཞིན་གྱིས་དག་པ་ལ་བརྟག་པར་གནས་པར་བྱའོ། །ཞེས་བཅོམ་ལྡན་འདས་ཀྱིས་མདོ་ཐམས་ཅད་དུ་གསུངས་པ་ཡིན་ནོ། །འདི་ལྟར་རྣམ་པར་མི་རྟོག་པའི་ཡེ་ཤེས་ལ་གནས་ནས། ཡེ་ཤེས་ཀྱི་སྣང་བ་རྒྱ་ཆེར་སྐྱེ་ཞིང་མངོན་དུ་གྱུར་པའི་ཚུལ་སྟོན་པར་བྱེད་པས་དེ་བརྗོད་པར་བྱའོ།། རྐྱེན་དཀོན་མཆོག་ཇི་ལྟར་སྣང་བའི་ཚུལ་བཤད་པ་ལ་ལྔ་སྟེ། མདོར་བསྟན་པ་དང༌། སངས་རྒྱས་མི་མཐོང་བའི་ཚུལ་དང༌། མཐོང་བའི་ཚུལ་དང༌། བསམ་གྱིས་མི་ཁྱབ་པའི་འཕྲིན་ལས། བྱང་ཆུབ་ཉེ་རིང་མེད་པའི་དོན་བཤད་པའོ། །དང་པོ་ནི། སྟོབས་བཅུའི་སྟོབས་ཀྱིས་བྱིས་པ་རྣམས།། བྱིན་རླབས་ཟླ་བ་ཚེས་པ་བཞིན།། ཉོན་མོངས་ཅན་གྱི་སེམས་ཅན་གྱིས།། དེ་བཞིན་གཤེགས་པ་མི་མཐོང་ངོ༌།། ཞེས་བྱ་བ་ནི་གནས་དང་གནས་མ་ཡིན་པ་མཁྱེན་པ་དང༌། ལས་ཀྱི་རྣམ་པར་སྨིན་པ་མཁྱེན་པ་དང༌། ཁམས་སྣ་ཚོགས་པ་མཁྱེན་པ་དང༌། མོས་པ་མཁྱེན་པ་དང༌། ཉོན་མོངས་པ་དང་རྣམ་པར་བྱང་བ་མཁྱེན་པ་དང༌། དབང་པོ་མཆོག་དང་མཆོག་མ་ཡིན་པ་མཁྱེན་པ་དང༌། སྔོན་གྱི་གནས་དང༌། ལྷའི་མིག་དང༌། ཟག་པ་ཟད་པ་མཁྱེན་པ་དང༌། ཀུན་ཏུ་འགྲོ་བའི་ལམ་མཁྱེན་པ་སྟེ། འདི་ལྟར་སྟོབས་བཅུའི་སྟོབས་ཀྱིས་བྱིན་གྱིས་རླབས་པས་ཐོག་མར་ཟླ་བ་ཚེས་པ་ཙམ་དུ་ཡུལ་དང་ཡུལ་ཅན་ལྟར་སྣང་བའི་དེ་བཞིན་གཤེགས་པ་མཐོང་བར་འགྱུར་གྱི།

གང་དག་རང་གི་སེམས་ལ་ཉོན་མོངས་པས་བསྒྲིབ་ན། ཐ་ན་དེ་བཞིན་གཤེགས་པའི་གཟུགས་བརྙན་ནོ་སྙམ་པ་ཡང་མི་མཐོང་ངོ༌། ། དེ་ལྟར་ཡང༌། ཇི་ལྟར་ཆུའི་སྣོད་ཆགས་ན།། ཟླ་བའི་གཟུགས་ཀྱང་མི་སྣང་བ།། དེ་བཞིན་སེམས་ཅན་དམན་པ་ལ།། སངས་རྒྱས་གཟུགས་ཀྱང་མི་སྣང་ངོ༌།། ཞེས་བྱམས་པའི་ཞལ་སྔ་ནས་ཀྱང་གསུངས་སོ།། སངས་རྒྱས་མི་མཐོང་བའི་ཚུལ་ནི། ཚིགས་སུ་བཅད་པ་གཉིས་ལས། སངས་རྒྱས་དུས་ཐམས་ཅད་དུ་རང་དང་བྲལ་བ་མེད་ཀྱང༌། སྒྲིབ་པའི་འཆིང་བས་མི་མཐོང་བའི་དཔེ་ནི། ཇི་ལྟར་ཡི་དྭགས་རྣམས་ཀྱིས་ནི།། རྒྱ་མཚོ་སྐམ་པར་མཐོང་བ་ལྟར།། ཞེས་བྱ་བ་གང་དག་ཡིད་དྭགས་སུ་སྐྱེས་པ་ན། སྐོམ་པས་གདུངས་ཏེ་སྔར་མིར་སྐྱེས་པ་ན་རྒྱ་མཚོའི་ཆུ་ཟད་པ་མེད་པ་ཡོད་པ་ཤེས་པས་དེར་ཕྱིན་པ་ན་སྒྲིབ་པས་རྒྱ་མཚོ་སྐམ་པར་མཐོང་གི་རྒྱ་མཚོ་ནི་གར་ཡང་མ་སོང་ངོ༌། །དེ་བཞིན་དུ། དེ་བཞིན་མི་ཤེས་པས་བསྒྲིབས་པས།། སངས་རྒྱས་རྣམས་ནི་མེད་པར་བརྟག། ཞེས་གསུངས་ཏེ། རང་གི་རྒྱུད་ལ་དད་པ་ལ་སོགས་པའི་སྟོབས་ཀྱི་བྱིན་རླབས་མེད་ཅིང་མི་ཤེས་པའི་ཉོན་མོངས་ཀྱིས་ཤེས་རྒྱུད་ཚིག་ནས་དེ་བཞིན་གཤེགས་པ་མེད་པར་རྟོགས་ཀྱི་དུས་ཐམས་ཅད་དུ་འབྲལ་བ་མེད་དོ།། དེ་ལྟར་གནས་སྐབས་ལ་ལར་མཐོང་བ་རིགས་སོ་ཞེ་ན། མཐོང་ཡང་ཅི་ཞིག་བྱ་སྟེ། མ་མཐོང་བ་ཉིད་དུ་མཚུངས་སོ། །ཞེས་བསྟན་པའི་ཕྱིར། དམན་དང་བསོད་ནམས་དམན་པ་ལ།། བཅོམ་ལྡན་འདས་ཀྱིས་ཅི་བགྱིར་མཆིས།། ཅི་ལྟར་དམུས་ལོང་ལག་པ་རུ།། རིན་ཆེན་མཆོག་ནི་བཞག་པ་འདྲ།། ཞེས་གསུངས་ཏེ། གང་དག་དམན་པ་ནི་བླུན་པོ་ངན་འགྲོ་རྣམས་དང༌། བདེ་འགྲོ་ཡིན་ཀྱང་བསོད་ནམས་དམན་པ་ཀླ་ཀློ་དང༌། དམུས་ལོང་དང༌། ལྟ་བ་ལོག་པ་ཅན་ལ་སོགས་པ་རྣམས་ལ། བཅོམ་ལྡན་འདས་མཐོང་ཡང་ཅི་ཞིག་བྱ་སྟེ། སླར་ལོག་སྲེད་ཅན་དུ་གྱུར་ཅིང་མ་དད་པས་ལས་ངན་པའི་རྐྱེན་དུ་འགྱུར་བ་སྲིད་ལ། དེ་ལྟ་མ་ཡིན་ཀྱང༌། དམུས་ལོང་གི་ལག་ཏུ་བཻ་ཌཱུརྱ་བཞག་པ་ལྟ་བུ།

ཅི་ཡང་མི་ཕན་སྤོང་བར་བྱེད་པར་འགྱུར་རོ།། སངས་རྒྱས་མཐོང་བའི་ཚུལ་བཤད་པ་ལ་ཡང་ཚིགས་སུ་བཅད་པ་བཞི་ལས། འདི་ཡང་ཇི་ལྟར་སྣང་བ་དང༌། མཛད་པ་དང༌། དོན་གང་ཡིན་པ་དང༌། མཐར་ཐུག་པའི་ཚུལ་བཞི་ཡིས་ཡེ་ཤེས་རྟོག་པར་བྱ་སྟེ། དང་པོ་ནི། སེམས་ཅན་བསོད་ནམས་བྱས་པ་ལས།། འོད་ཀྱི་རང་བཞིན་དཔལ་ལྡན་པའི།། སུམ་ཅུ་རྩ་གཉིས་མཚན་འབར་བ།། སངས་རྒྱས་དེ་ཡི་མདུན་ན་གནས།། ཞེས་གསུངས་ཏེ། གང་དག་སེམས་ཅན་རང་གི་རྒྱུད་ལ་དད་པ་ལ་སོགས་པའི་ཆོས་ལྔ་དང་ལྡན་ཞིང་བསོད་ནམས་ཀྱི་ཚོགས་ལས། འོད་ཀྱི་རང་བཞིན་དཔལ་དང་ལྡན་པའི་སྐུ། མཚན་དཔེས་བརྒྱན་པ་མངོན་པར་འགྱུར་རོ། །དེ་ལ་མཚན་ནི། ཕྱག་ཞབས་འཁོར་ལོའི་མཚན་དང་རུ་སྦལ་ཞབས།། ཕྱག་དང་ཞབས་སོར་དྲ་བས་འབྲེལ་བ་དང༌།། ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས།། འདི་ཡི་སྐུ་ནི་བདུན་དག་མཐོ་བ་དང༌།། སོར་མོ་རིང་དང་རྟིང་ཡངས་སྐུ་ཆེ་དྲང༌།། ཞབས་འབུར་མི་མངོན་སྤུ་ནི་གྱེན་དུ་ཕྱོགས།། བྱིན་པ་ཨེ་ན་ཡ་འདྲ་ཕྱག་རིང་མཛེས།། འདོམ་གྱི་སྦ་བ་སྦུབས་སུ་ནུབ་པའི་མཆོག། ལྤགས་པ་གསེར་མདོག་ལྤགས་པ་སྲབ་པ་དང༌།། སྤུ་ནི་རེ་རེ་ནས་གཡས་ལེགས་འཁྲུངས་དང༌།། ཞལ་མཛོད་སྤུས་བརྒྱན་རོ་སྟོད་སེང་གེ་འདྲ།། འདིའི་དཔུང་པའི་མགོ་ཟླུམ་ཐལ་གོང་རྒྱས།། འདི་ལ་རོ་མི་ཞིམ་པ་རོ་མཆོག་སྣང༌།།

སྐུ་ནི་ནྱ་གྲོ་ཏ་ལྟར་ཆུ་ཞེང་གབ།། གཙུག་ཏོར་ལྟར་ལྡན་ལྗགས་རིང་མཛེས་པ་དང༌།། ཚངས་དབྱངས་འགྲམ་པ་སེང་གེའི་འདྲ་དང་ཚེམས།། ཤིན་ཏུ་དཀར་དང་ཚད་མཉམ་ཐག་བཟང་དང༌།། གྲངས་ནི་བཞི་བཅུ་ཐམ་པ་ཚང་བ་དང༌།། སྤྱན་ནི་མཐོན་འཐིང་སྤྱན་རྫི་བ་མཆོག་གི། འདྲ་བ་འདི་དག་སུམ་ཅུ་རྩ་གཉིས་མཚན།། ཞེས་ཕ་རོལ་ཏུ་ཕྱིན་པ་ལས་གསུངས་པ་དེ་ལྟ་བུ་སྣང་བར་འགྱུར་རོ།། དེ་སྣང་བས་ཅི་མཛད་ཅེ་ན། མགོན་པོ་དེ་ཡི་གཟུགས་ཀྱི་སྐུས།། སྐལ་བ་མང་པོར་བཞུགས་ནས་ཀྱང༌།། གདུལ་བྱ་རྣམས་ནི་གདུལ་བའི་ཕྱིར།། དབྱིངས་ནི་ཐ་དད་གྱུར་མ་ལགས།། ཞེས་གསུངས་ཏེ། གང་དག་ཡུན་རིང་བ་དང་ཐུང་བ་རྒྱུད་ཇི་ལྟར་སྨིན་པར་འགྱུར་བ་དེ་ལྟར་བཞུགས་ནས་གདུལ་བར་སྣང་སྟེ། རང་གི་རྣམ་པར་དཀར་བའི་ཡེ་ཤེས་ཡུལ་དུ་སྣང་བ་ལ་གཉིས་སུ་འཛིན་པའི་ཆ་ཅུང་ཟད་ཡོད་པས་དེ་ལྟར་སྣང་མོད་ཀྱི། དོན་ལ་ཆོས་ཀྱི་དབྱིངས་དང་ཡེ་ཤེས་ཐ་དད་དུ་གྱུར་པ་ནི་མ་ཡིན་ནོ།། དེའི་ཕྱིར། དོན་གང་ཡིན་བསྟན་པ་ནི། སེམས་ཀྱི་ཡུལ་ནི་ངེས་རྟོགས་ནས།། དེར་ནི་ཤེས་པས་འཇུག་པར་འགྱུར།། སོ་སོ་རང་རིག་རྣམ་དག་ན།། ས་རྣམས་དེ་ཡི་བདག་ཉིད་གནས།། ཞེས་གསུངས་ཏེ། སངས་རྒྱས་ཀྱི་སྐུ་མཐོང་ཞིང་ཐེག་པ་ཆེན་པོའི་ཆོས་རྣམས་ཐོས་ལ། ཚུལ་ཁྲིམས་ཀྱི་དྲི་སྣོམ་ཞིང་ཆོས་ཀྱི་དགའ་བའི་རོ་མྱོང་ནས། ཏིང་ངེ་འཛིན་གྱི་རེག་བྱ་རེག་ཏེ། ཞིབ་མོར་དཔྱོད་པའི་ཤེས་རབ་ཀྱིས་ཆོས་ཐམས་ཅད་ལ་རྟོག་པའི་སྒོ་དྲུག་པོ་ནི། སེམས་ཀྱི་ཡུལ་སྟེ་ཡེ་ཤེས་བྱ་བ་ཡིན་པས། དེར་ཤེས་འཇུག་པར་འགྱུར་བ་ཡིན་ཅིང༌། སོ་སོ་རང་རིག་པ་རྣམ་པར་དག་པ་འདི་ལ་ཇི་ལྟར་གོང་ནས་གོང་དུ་ཞུགས་ཅིང་གནས་པས་ས་ལམ་ཐམས་ཅད་ལ་རྣམ་པར་དག་པ་བཞུགས་པ་ནས་གནས་པའི་ཐ་སྙད་དུ་བརྗོད་དོ།། མཐར་ཐུག་པའི་ཚུལ་ནི། དབང་ཕྱུག་ཆེན་པོའི་གནས་མཆོག་དང༌།། འོག་མིན་ཉིད་དེ་རྣམ་མཛེས་པ།། ཤེས་པ་གསུམ་པོ་གཅིག་ཉིད་དུ།། འདྲེ་བར་འགྱུར་བ་བདག་སྨྲའོ།།

ཞེས་གསུངས་ཏེ། གང་གི་རང་རིག་པའི་ཡེ་ཤེས་ཆོས་ཀྱི་དབྱིངས་རྣམ་པར་དག་པ་མཐར་སོན་པའི་ཚེ་གཟུགས་ཀྱི་སྐུའི་ཡེ་ཤེས་དང༌། དབང་ཕྱུག་ཆེན་པོ་བྱང་ཆུབ་སེམས་དཔའི་གནས་གཟུགས་ཁམས་ཀྱི་འོག་མིན་དུ་ལོངས་སྤྱོད་རྫོགས་པ་སྣང་བར་བཤད་པ་དང༌། ཆོས་ཀྱི་དབྱིངས་ཀྱི་འོག་མིན་ཆེན་པོར་སངས་རྒྱས་ཕལ་པོའི་མདོ་ལས་གསུངས་པ་རྣམས་ཐ་དད་པ་ལྟར་བཤད་མོད་ཀྱིས་ཀྱང༌། ཡང་དག་པར་ན་དེ་ལྟར་ཕྱི་རོལ་གྱི་དོན་དུ་ནི་ཡོད་པ་མ་ཡིན་གྱི། རང་གི་སེམས་ཀྱི་སྙིང་པོའི་དྲི་མ་དག་པ་དང༌། མ་དག་པའི་ཆ་ལས་ཡེ་ཤེས་ཡུལ་ལྟར་སྣང་བ་དང༌། ཡུལ་ཅན་ལྟར་སྣང་བའི་ཆ་སྣང་བ་ཙམ་སྟེ། མཐར་ཐུག་གི་དོན་དུ་ནི་ཤེས་པ་གསུམ་གཅིག་ཏུ་འདྲེས་པས་སངས་རྒྱས་ཐམས་ཅད་མཉམ་པ་ཉིད་གསུམ་གྱིས་མཉམ་པ་ཡིན་པས། རྣལ་འབྱོར་ཅན་གྱི་ཤེས་པ་ལ་སྣང་བ་ཡང་རང་ལས་གཞན་དུ་མེད་པར་བདག་ཉིད་ཆེན་པོ་འཕགས་པ་ཀླུ་སྒྲུབ་བདག་སྨྲའོ།། དེ་ལ་ཤེས་པ་གསུམ་ནི། དངོས་པོ་ལ་འཇུག་པའི་ཤེས་པ་དང༌། ཀུན་གཞི་ལ་གནས་པའི་ཡིད་དང༌། ཀུན་གཞིའི་རྣམ་པར་ཤེས་པ་སྟེ། ཇི་ལྟ་བུ་ཞིག་འདྲེ་ཞེ་ན། མོས་པས་སྤྱོད་པའི་ས་ལ་འཇུག་པའི་རྣམ་པར་ཤེས་པ་སྦྱོང་བས་སྤྲུལ་པའི་སྐུ་སྟོན་ཏོ། །ལྷག་པའི་བསམ་པ་དག་པའི་ས་ལ་ཞུགས་ནས་ས་བདུན་གྱི་བར་ལ་ཀུན་གཞི་ལ་གནས་པའི་ཡིད་སྦྱོང་བས་ལོངས་སྤྱོད་རྫོགས་པའི་སྐུ་སྣང་ངོ༌། །དག་པ་ས་གསུམ་ལ་ཀུན་གཞིའི་རྣམ་པར་ཤེས་པ་དག་པས་ཆོས་ཀྱི་སྐུ་སྣང་སྟེ། ཇི་ལྟར་སྣང་བ་བཞིན་འཐོབ་པར་འགྱུར། ཐོབ་པས་དབང་འབྱོར་པ་ལ་དེའི་བདག་ཉིད་དུ་ཉེ་བར་སོན་པའི་ཐ་སྙད་དུ་བརྗོད་པ་ཡིན་པས། སངས་རྒྱས་ཀྱི་སྐུ་དང་ཡེ་ཤེས་ཀྱི་འཕྲིན་ལས་ཕྱི་ན་ཡོད་པ་ ལྟར་སྣང་བ་ཡང་ཡིན་ལ། ཕྱི་རོལ་ཏུ་བདེན་པ་མེད་པ་ཡང་ཡིན་ནོ། །དེའི་ཕྱིར་རང་གི་ཆོས་ཀྱི་སྐུའི་འོད་ཟེར་དང་འཕྲིན་ལས་ཡིན་པར་ཤེས་པར་བྱའོ།། འདི་ལྟར་ཡེ་ཤེས་སྣང་བའི་རྒྱན་གྱི་མདོར་གསུངས་པ་དང༌། རྒྱུད་བླ་མ་ལས་ཀྱང༌།

དེ་བཞིན་དད་སོགས་དྲི་མེད་ཅན།། དད་སོགས་ཡོན་ཏན་བསྒོམ་པ་ཡི།། རང་སེམས་ལ་སྣང་རྫོགས་སངས་རྒྱས།། འཆག་པ་དང་ནི་བཞེངས་པ་དང༌།། བཞུགས་པ་དང་ནི་གཟིམས་པ་དང༌།། སྤྱོད་ལམ་སྣ་ཚོགས་མཛད་པ་ཅན།། ཞི་བའི་ཆོས་ནི་གསུངས་པ་དང༌།། མི་གསུངས་མཉམ་པར་བཞག་གྱུར་པ།། ཆོ་འཕྲུལ་རྣམ་པ་སྣ་ཚོགས་དང༌།། མཛད་པ་གཟི་མདངས་ཆེན་པོ་ཅན།། སེམས་ཅན་རྣམས་ཀྱིས་མཐོང་བར་འགྱུར།། དེ་མཐོང་ནས་ཀྱང་འདོད་ལྡན་པ།། སངས་རྒྱས་ཉིད་ཅེས་རབ་སྦྱོར་ཏེ།། དེ་རྒྱུ་ཡང་དག་བླངས་ནས་ནི།། འདོད་པའི་གོ་འཕངས་འཐོབ་པར་བྱེད།། སྣང་བ་དེ་ནི་ཤིན་ཏུ་ཡང༌།། རྟོག་མེད་གཡོ་བ་མེད་པ་ཉིད།། དེ་ལྟ་ན་ཡང་འཇིག་རྟེན་ན།། དོན་ཆེན་པོས་ནི་ཉེ་བར་གནས།། འདི་ནི་རང་སེམས་སྣང་བ་ཞེས།། སོ་སོའི་སྐྱེ་བོས་མི་ཤེས་མོད།། དེ་ལྟ་ན་ཡང་གཟུགས་མཐོང་སྟེ།། དེ་དག་ལ་ནི་དོན་ཡོད་འགྱུར།། རིམ་གྱིས་དེ་མཐོང་ལ་བརྟེན་ནས།། ཐེག་པ་འདི་ལ་གནས་པ་རྣམས།། ནང་གི་དང་པོ་ཆོས་སྐུ་ནི།། ཡེ་ཤེས་མིག་གིས་མཐོང་བར་འགྱུར།། ཞེས་གསུངས་པ་དང་དོན་མཐུན་པ་ཡིན་ནོ།། བསམ་གྱིས་མི་ཁྱབ་པའི་འཕྲིན་ལས་བཤད་པ་ནི། ཚིགས་སུ་བཅད་པ་གསུམ་སྟེ། ཐོག་མར་ཐམས་ཅད་མཁྱེན་པའི་དོན་བསྟན་པའི་ཕྱིར། བྱིས་པའི་ནང་ན་ཡོངས་མཁྱེན་དང༌།། འཕགས་པའི་ནང་ན་སྣ་ཚོགས་ཉིད།། ཅེས་བྱ་བ་ནི། མ་རྟོགས་པའི་སེམས་ཅན་གྱི་དོན་དུ་ཐམས་ཅད་ཤེས་པར་སྟོན་ཅིང་འདུལ་བ་དང༌། འཕགས་པའི་ནང་དུ་དཔག་ཏུ་མེད་པའི་ཏིང་ངེ་འཛིན་གྱི་རྣམ་པར་རོལ་པ་སྟོན་པ་ཡང༌། སེམས་དག་པ་དབང་འབྱོར་བའི་མཐུའོ། །གཞན་ཡང༌། དབང་ཕྱུག་ཆེན་པོ་ཚེ་དཔག་མེད།། བསྐལ་པའི་ཚེ་ཡི་རྒྱུ་གང་ཡིན།། ཞེས་པ་ནི། འོག་མིན་དབང་ཕྱུག་ཆེན་པོ་དང༌། འོག་མིན་པ་རྣམས་ཀྱི་ཚེ་ནི། བསྐལ་པ་ཆེན་པོ་ཁྲི་དྲུག་སྟོང་ཡིན་མོད་ཀྱིས། དེའི་རྒྱུ་གང་ཡིན་པ་ཡང་སྟོན་ཅིང་དེ་བས་ཀྱང་ཚད་མེད་པ་འདིའི་བསྐལ་པ་ལ་ཉིན་ཞག་ཏུ་བགྲང་བ་དང༌། དེའི་བསྐལ་པ་ཡང་ཉིན་ཞག་ཏུ་བགྲང་བ་དེ་ལྟར་བསྒྲེས་པ་དེ་བཅུ་གསུམ་ལྷག་པར་ཕལ་པོ་ཆེའི་མདོ་ལས་བྱུང་བའི་ཚུལ་ཡང་སྟོན་པའི་དབང་འབྱོར་བས་ཡེ་ཤེས་འབྱུང་སྟེ།

ཕྱི་རོལ་སེམས་ཅན་ཁམས་ཀྱི་ཡང༌།། དཔག་ཏུ་མེད་པའི་བསྐལ་པར་ནི།། ཚེ་ཡང་གང་གིས་བསྲུང་བ་ནི།། སྲོག་ཆགས་རྣམས་ཀྱི་སྲོག་གནས་པའི།། རྒྱུ་ཡང་མི་ཟད་པ་དེ་ཉིད།། ཅེས་གསུངས་ཏེ། ཕྱི་རོལ་གྱི་སེམས་ཅན་གྱི་ཁམས་ཐམས་ཅད་ཀྱི་ཡང་རང་གི་ཡེ་ཤེས་མ་རྟོགས་པའི་ཆ་ལས་དཔག་ཏུ་མེད་པའི་བསྐལ་པ་བརྗོད་དུ་མེད་པར་ཐོག་མ་དང༌། ཐ་མ་མི་མངོན་པའི་བར་དུ་རྟེན་ཅིང་འབྲེལ་བར་འབྱུང་བའི་ཚུལ་བསམ་གྱིས་མི་ཁྱབ་པའི་ཚེའི་རྒྱུན་གང་གིས་བསྲུང་བར་འགྱུར་ཞིང་སྲོག་ཆགས་རྣམས་ཀྱི་སྲོག་ནི། ཨཀྵར་ཞེས་བྱ་བ་སྐྱེ་བ་མེད་ཅིང་འགག་པ་མེད་པའི་ཚུལ་ལ་བརྟེན་ནས་འབྱུང་བའི་ཕྱིར། སྲོག་གནས་པའི་ཚུལ་ཡང༌། མི་ཟད་པའི་དོན་དེ་ཉིད་ཡིན་པས་ན། རྟེན་འབྲེལ་རྟོགས་པས་འཁོར་བའི་རང་བཞིན་མྱ་ངན་ལས་འདས་པར་དབྱེ་བ་མེད་པར་རྟོགས་པར་བྱའོ།། དེའི་ཕྱིར། གང་གིས་འབྲས་བུ་མི་བཟད་གང༌།། སྣང་བ་མེད་པའི་བྱེ་བྲག་གིས།། ཤེས་རབ་དོན་དུ་རབ་ཏུ་འཇུག། ཅེས་སྨོས་ཏེ། འཁོར་འདས་གཉིས་སུ་མེད་པ་རྟོགས་པའི་རྒྱུ་ལས། དེའི་འབྲས་བུ་ཟད་མི་ཤེས་པས་འཁོར་བའི་མུ་དང་མཚུངས་པར་འདོད་པས། སྔར་བསྟན་པའི་གཟུང་བ་དང་འཛིན་པ་གཉིས་སུ་མེད་པའི་བྱེ་བྲག་གིས་མཐོང་བའི་ལམ་མངོན་སུམ་དུ་བྱེད་པའི་ཤེས་རབ་ཀྱི་དོན་དུ་བློ་གྲོས་དང་ལྡན་པ་རྣམས་འཇུག་པར་བྱའོ། །འདི་ལྟར་སེམས་ཅན་གྱི་ཁམས་འཁོར་བ་ཟད་པ་མེད་པ་དང་སངས་རྒྱས་ཀྱི་ཡེ་ཤེས་ཟད་པ་མེད་པ་སྐྱེ་བ་མེད་པ་འགག་པ་མེད་པ་འདི་མངོན་སུམ་དུ་གྱུར་པ་ནི་ཆོས་ཀྱི་དབྱིངས་བསམ་གྱིས་མི་ཁྱབ་པ་ཉིད་བསྟན་ཏོ།། རིགས་པ་དྲུག་ཅུ་པ་ལས་ཀྱང༌། སྲིད་པ་གང་གིས་ཤེས་པ་དེ།། མྱ་ངན་འདས་ཞེས་བརྗོད་པར་བྱ།། སྲིད་པ་དང་ནི་མྱ་ངན་འདས།། ཅུང་ཟད་ཡོད་པ་མ་ཡིན་ནོ།། ཞེས་གསུངས་སོ།། དེ་ལྟར་རྟོགས་པས་བྱང་ཆུབ་ཉེ་རིང་མེད་པའི་ཚུལ་ནི། བྱང་ཆུབ་རིང་བར་མི་བསམ་ཞིང༌།། ཉེ་བར་ཡང་ནི་བསམ་མི་བྱ།། ཡུལ་དྲུག་སྣང་བ་མེད་པར་ནི།།

ཡང་དག་ཇི་བཞིན་རིག་གྱུར་པའོ།། ཞེས་གསུངས་ཏེ། བླ་ན་མེད་པའི་བྱང་ཆུབ་ནི་འཁོར་བའི་རང་བཞིན་རྟོགས་པ་ཡིན་པས་རིང་བར་མི་བསམ་མོ། །གཟུང་འཛིན་ཅན་ལ་བྱང་ཆུབ་པ་གཏན་མེད་པའི་ཕྱིར་ཉེ་བར་མི་བསམ་མོ། །དོན་དུ་ཡུལ་དྲུག་གི་མཚན་མ་སྣང་བ་མེད་ན་མེད་དོ། །འཛིན་པའི་རྣམ་པར་ཤེས་པ་དྲུག་སྣང་བ་མེད་ན་སྐྱེ་འགག་མེད་པས་བདུན་པ་ཡིད་མེད་དོ།། དེ་རྣམས་མེད་ན་དེ་རྣམས་ཀྱིས་བསྐྱེད་པའི་ཀུན་གཞིའི་རྣམ་པར་ཤེས་པ་སྐྱེ་བ་མེད་པས་སེམས་མེད་དོ། །དེ་ལྟར་ཡང་དག་པར་རིག་ཅིང་རྟོགས་ནས་མངོན་སུམ་དུ་རྟོགས་པ་ནི་སངས་རྒྱས་ཏེ། དེ་ལྟར་འཇིག་རྟེན་ལས་འདས་པར་བསྟོད་པ་ལས་ཀྱང༌། ཤེས་པ་མེད་པར་ཤེས་བྱ་མིན།། དེ་མེད་རྣམ་པར་ཤེས་པ་མིན།། དེ་ཕྱིར་ཤེས་དང་ཤེས་བྱ་དག། རང་དངོས་མེད་ཅེས་ཁྱོད་ཀྱིས་གསུངས།། ཞེས་པ་སློབ་དཔོན་ཉིད་ཀྱིས་བསྒོམ་རིམ་ལས་ཀྱང༌། སེམས་ཙམ་ལ་ནི་བརྟེན་ནས་སུ།། ཕྱི་རོལ་དོན་ནི་མི་རྟག་གོ། དེ་བཞིན་ཉིད་ལ་དམིགས་ནས་ནི།། སེམས་ཙམ་ལས་ནི་འདའ་བར་བྱ།། སེམས་ཙམ་ལས་ནི་འདས་ནས་སུ།། སྣང་བ་མེད་ལས་འདའ་བར་བྱ།། རྣལ་འབྱོར་སྣང་བ་མེད་གནས་པའི།། དེ་ཡིས་ཐེག་ཆེན་མི་མཐོང་ངོ༌།། ཞེས་གསུངས་པ་དང༌། སློབ་དཔོན་ཟླ་བ་གྲགས་པས། ཤེས་བྱའི་བུད་ཤིང་སྐམ་པོ་བསྲེག་པའི་མེ།། ཞི་དེའི་ཚུལ་གྱིས་རྒྱལ་རྣམས་ཆོས་སྐུ་སྟེ།། དེ་ཚེ་སྐྱེ་བ་མེད་ཅིང་འགག་པ་མེད།། སེམས་འགག་པ་དེ་སྐུའི་མངོན་སུམ་མཛད།། ཅེས་བྱ་བ་དང༌། མདོ་སྡེ་རྒྱན་ལས་ཀྱང༌། སེམས་ལས་གཞན་མེད་པར་ནི་བློས་རིག་ནས།། དེ་ནས་སེམས་ཀྱང་མེད་པ་ཉིད་དུ་རྟོགས།། བློ་དང་ལྡན་པས་གཉིས་པོ་མེད་རིག་ནས།། དེ་མི་ལྡན་པ་ཆོས་ཀྱི་དབྱིངས་ལ་གནས།། ཞེས་གསུངས་པ་ཐམས་ཅད་དོན་གཅིག་སྟེ། རྣམ་པར་ཤེས་པའི་ཚོགས་བརྒྱད་པོ་དག་ཅིང་སྤང་བའི་ཚེ་སངས་རྒྱས་ཀྱི་ཡེ་ཤེས་ཀྱི་མངོན་སུམ་དུ་སྣང་ངོ༌། །ཞེས་བྱ་བ་ཡིན་གྱི། ཡེ་ཤེས་ཀྱི་སྐུ་འཕྲིན་ལས་དང་བཅས་པ་ཡང་མེད་དོ་ཞེས་པ་ཡང་མ་ཡིན་ནོ།

།དེ་ལྟར་བསྒོམ་པའི་ཚུལ་རྐྱེན་དཀོན་མཆོག་སྣང་ཚུལ་དང་བཅས་པ་བཤད་ཟིན་ཏོ།། ད་ནི་དེ་ལྟར་གོམས་པ་ལས་ལམ་མངོན་དུ་བྱས་ཤིང་ཐོབ་པའི་ཚུལ་འབྱུང་བས་དེ་བཤད་པར་བྱའོ། །དེ་ལ་ལྔ་སྟེ། བླང་དོར་གྱི་ཚུལ་ཤེས་པར་བྱ་བ་དང༌། འཁོར་བའི་གཉེན་པོ་དང༌། ཞི་བའི་གཉེན་པོ་དང༌། ཁམས་རྒྱས་པར་བྱ་བའི་ཆོས་དང༌། ཚུལ་ཇི་ལྟར་རྒྱས་པའི་རིམ་པའོ། །དང་པོ་ནི། ཇི་ལྟར་འོ་མ་དང་འདྲེས་ཆུ།། སྣོད་གཅིག་ལ་ནི་གནས་པ་ལས།། ངང་པས་འོ་མ་འཐུང་བྱེད་ཅིང༌།། ཆུ་ནི་མ་ཡིན་དེ་བཞིན་གནས།། དེ་བཞིན་ཉོན་མོངས་ཀྱིས་གཡོག་ནས།། ཡེ་ཤེས་ལུས་འདི་གཅིག་གནས་ཀྱང༌།། རྣལ་འབྱོར་པ་ཡིས་ཡེ་ཤེས་ལེན།། མི་ཤེས་པ་ཡིས་འདོར་བར་བྱེད།། ཅེས་གསུངས་ཏེ། དཔེར་ན་ངང་པས་ཆུ་ལས་འོ་མ་འབྱེད་ཅིང་འཐུང་བ་ལྟར། རང་གི་སེམས་དང་ལུས་ཉོན་མོངས་པའི་དྲ་བས་གཡོགས་པ་འདི་ལ་སངས་རྒྱས་ཀྱི་ཡེ་ཤེས་ཇི་ལྟ་བ་དང༌། ཇི་སྙེད་པ་གནས་ཀྱང་དྲི་མས་མི་གསལ་ཞིང་འདྲེས་པ་ལྟར་སྣང་སྟེ། དེ་ལ་ཡང་དག་པའི་རྐྱེན་རང་གི་རྣམ་པར་རིག་པ་དྲི་མ་མེད་པའི་སངས་རྒྱས་རྣམས་ཀྱི་ཐུགས་རྗེའི་རྒྱུ་མཐུན་པ། སྤང་བྱ་དང་བླང་བྱ་རྣམ་པར་འབྱེད་པའི་ཆོས་ཐོས་པ་ལ་བརྟེན་ནས། རྣལ་འབྱོར་པས་ཡེ་ཤེས་ལེན་ཅིང་མི་ཤེས་པའི་དྲི་མ་འདོར་བར་བྱེད་པ་འབྱུང་སྟེ། འདི་ནི་བླང་བ་དང་དོར་བའི་ཚུལ་སྣང་བ་ཡིན། འདི་ནི་ཚོགས་ཀྱི་ལམ་ཞེས་བྱ་སྟེ། བསོད་ནམས་ཀྱི་ཚོགས་ལ་བརྟེན་ནས་ཡེ་ཤེས་ཀྱི་ཚོགས་རྟོགས་ཤིང་ལེན་པའི་ཕྱིར་རོ།། གཉིས་པ་འཁོར་བའི་གཉེན་པོ་བསྟན་པ་ནི། བདག་དང་བདག་གི་ཞེས་འཛིན་པས།། ཇི་སྲིད་ཕྱི་རོལ་རྣམ་བརྟག་པས།། བདག་མེད་རྣམ་པ་གཉིས་མཐོང་ནས།། སྲིད་པའི་ས་བོན་འགག་པར་འགྱུར།། ཞེས་གསུངས་ཏེ། སེམས་ཅན་རྣམས་བདག་ཏུ་འཛིན་པ་དང༌། གང་ཟག་བདེན་པར་རྟོགས་པ་ན་འཁྲུལ་པའི་ཕྱིར་གང་ཟག་ལ་བདག་མེད་པ་དང༌། འདུས་བྱས་ཀྱི་ཆོས་ཡུལ་དུ་སྣང་བ་རྣམས་ལ་བདག་གི་ཡིན་ནོ་ཞེས་ཕྱི་རོལ་ཏུ་རྟོག་པས་བརྟགས་ནས་ཆོས་ཐམས་ཅད་སྐྱེ་བ་དང་འགག་པར་ཞེན་པ་གཞོམ་པའི་ཕྱིར་ཆོས་ཐམས་ཅད་བདག་མེད་པར་བསྟན་ཏེ།

འདི་གཉིས་ཇི་ལྟ་བར་རྟོགས་པས་ཁམས་གསུམ་གྱི་སྲིད་པའི་ས་བོན་འགག་ཅིང༌། འཇིག་རྟེན་ལས་འདས་པ་རྟོགས་པར་འགྱུར་རོ།། དེའི་ཕྱིར་བདག་མེད་རྟོགས་པའི་ཡུམ་འདི་ནི་འཕགས་པ་བཞི་ཀ་བསྐྱེད་པར་བྱེད་པ་ཡིན་ཏེ། ཉན་ཐོས་རྣམས་ནི་གང་ཟག་གི་བདག་མེད་རྟོགས་ པའོ། །རང་སངས་རྒྱས་རྣམས་ནི་ཆོས་ཀྱི་གཟུང་དོན་ལ་བདག་མེད་པར་རྟོགས་པའོ། །བྱང་ཆུབ་སེམས་དཔའ་རྣམས་ནི་འཛིན་རྟོག་དང་བཅས་པ་དག་ནས་བདག་མེད་རྟོགས་པ་སྟེ། དེས་ན་ཕ་རོལ་ཏུ་ཕྱིན་པ་ལས་ཀྱང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཉན་པར་བྱ་ཞེས་པ་ནས། རང་སངས་རྒྱས་ཀྱི་ས་ཞེས་པ་དང༌། བྱང་ཆུབ་སེམས་དཔའི་ས་དང༌། རྣམ་པ་ཐམས་ཅད་མཁྱེན་པ་ཉིད་སློབ་པར་འདོད་པས་ཀྱང༌། ཞེས་པའི་བར་དུ་རྒྱ་ཆེར་གསུངས་པས། ཆོས་ཐམས་ཅད་ངོ་བོ་ཉིད་མེད་པར་ཁོང་དུ་ཆུད་པར་བྱ་སྟེ། རིགས་པའི་ཚོགས་ལས་རྒྱ་ཆེར་གསུངས་པ་ལྟར་ཁོང་དུ་ཆུད་པར་བྱའོ།། དེའི་འོག་ཏུ་ཞི་བའི་མཐར་འགྲོ་བ་སྤང་བའི་ཕྱིར། སངས་རྒྱས་ཀྱི་ཚུལ་དང་སྙིང་རྗེ་ཆེན་པོས་ཡེ་ཤེས་ཀྱི་སྐུ་བསྒྲུབ་པའི་དོན་དུ་ཐེག་པ་བླ་ན་མེད་པ་སྟོན་ཏེ། ཆོས་ཀྱི་དབྱིངས་རྟོགས་པར་མཛད་པ་ཡིན་ནོ།། དེ་ནས་གསུམ་པ་ཞི་བའི་གཉེན་པོ་བསྟན་པ་ནི། གང་ཕྱིར་སངས་རྒྱས་མྱ་ངན་འདས།། གཙང་བ་རྟག་པ་དགེ་བ་བཞི།། གང་ཕྱིར་གཉིས་ནི་བྱིས་པས་བརྟགས།། དེ་ཡིས་གཉིས་མེད་རྣལ་འབྱོར་གནས།། ཞེས་གསུངས་ཏེ། བདག་མེད་གཉིས་རྟོགས་པའི་འཕགས་པ་རྣམས་ཀྱང༌། མ་རིག་པའི་བག་ཆགས་ཀྱི་ས་དང༌། ཟག་པ་མེད་པའི་ལས་དང༌། ཡིད་ཀྱི་རང་བཞིན་གྱི་ལུས་དང༌། བསམ་གྱིས་མི་ཁྱབ་པའི་འཆི་འཕོ་བ་ཡོད་པས། ཆོས་ཀྱི་དབྱིངས་སུ་ཅུང་ཟད་མ་སོན་པའི་ཕྱིར། ཆོས་ཀྱི་སྐུ་ནི་གཙང་བ་དམ་པ་དང༌། བདག་དམ་པ་དང༌། བདེ་བ་དམ་པ་དང༌། རྟག་པ་དམ་པའི་ཕ་རོལ་དུ་ཕྱིན་པ་བཞིས་རབ་ཏུ་ཕྱེ་བའི་མྱ་ངན་ལས་འདས་པ་ཡིན་པས་འདི་ལ་ལྟོས་ནས། མི་རྟག་སྟོང་པ་སྡུག་བསྔལ་བདག་མེད་ཀྱང་ཕྱིན་ཅི་ལོག་གི་རྟོག་པར་གསུངས་པས་ཆོས་ཀྱི་སྐུའི་དོན་ནི་ཟབ་པར་གནས་སོ།།

དེ་ཡང་གང་གི་ཕྱིར་ཞེ་ན། འཁོར་བ་དང་མྱ་ངན་ལས་འདས་པ་གཉིས་ཀྱི་བྱིས་པས་བརྟགས་པ་སྟེ།སངས་རྒྱས་ནི་འཁོར་འདས་གཉིས་སུ་མེད་པའི་རང་བཞིན་ཡིན་པས། དེའི་རྣལ་འབྱོར་ལ་གནས་པར་ཤེས་པར་བྱའོ།། འདི་ཡང་རྒྱས་པར་འདི་སྐད་དུ་དེ་ལ་དགྲ་བཅོམ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ནི། མ་རིག་པ་བག་ཆགས་ཀྱི་ས་མ་སྤངས་པས་ཉོན་མོངས་པའི་དྲི་ང་བའི་བག་ཆགས་དང་ལྡན་པའི་ཕྱིར། གཙང་བའི་རབ་ཀྱི་མཐར་ཕྱིན་པ་མི་འཐོབ་བོ། །དེ་ལ་བརྟེན་ནས་མཚན་མའི་སྤྲོས་པ་ཀུན་ཏུ་སྤྱོད་པ་ཕྲ་མོ་དང་ལྡན་པའི་ཕྱིར། བདག་གི་ཕ་རོལ་དུ་ཕྱིན་པ་འདུས་མ་བྱས་མི་འཐོབ་བོ། །རྒྱུ་དང་རྐྱེན་དེས་ཀུན་ནས་བླངས་པ་ཟག་པ་མེད་པའི་ལས་ལ་བརྟེན་ནས་ཡིད་ཀྱི་རང་བཞིན་གྱི་ལུས་འབྱུང་བའི་ཕྱིར་དེ་འགག་པའི་ཤིན་ཏུ་བདེ་བའི་ཕ་རོལ་ཏུ་ཕྱིན་པ་མི་འཐོབ་བོ། །ཇི་སྲིད་དུ་དེ་རྣམས་འགག་པའི་དེ་བཞིན་གཤེགས་པའི་ཁམས་མངོན་དུ་མ་བྱས་པ་དེ་སྲིད་དུ། བསམ་གྱིས་མི་ཁྱབ་པར་བསྒྱུར་བའི་འཆི་འཕོ་དང༌། མི་འབྲལ་བའི་ཕྱིར་འགྱུར་བ་མེད་པའི་རྟག་པའི་ཕ་རོལ་ཏུ་ཕྱིན་པ་མི་འཐོབ་བོ། །ཞེས་དཔལ་འཕྲེང་གི་མདོ་ལས་བྱུང་བ། སློབ་དཔོན་ཆེན་པོ་འཕགས་པ་ཐོགས་མེད་ཀྱིས་གསུངས་སོ།།

གཞན་ཡང་དངོས་པོའི་མཚན་མར་འཛིན་པའི་གཉེན་པོར་སྟོང་པ་ཉིད་བསྟན་པ་ནི་ཤིན་ཏུ་ཟབ་སྟེ། དེ་ལ་རང་རིག་དང༌། གཞན་རིག་དང༌། སྐུ་དང་ཡེ་ཤེས་ཀྱང་བདག་དང༌། གཞན་དང༌། གཉིས་ཀ་དང་རྒྱུ་མེད་ལ་སོགས་པར་བློས་སྒྲོ་བཏགས་ནས་བདེན་པར་ཞེན་པས་སྨྲས་ནས་འཁྲུལ་པ་ཉིད་ཡིན་པའི་ཕྱིར། རྣམ་པ་ཐམས་ཅད་དུ་དགག་པར་བྱ་བ་ཡིན་ནོ།། དེ་ལྟར་བསྟན་པ་ལ་བརྟེན་ནས་སྟོང་པ་ཉིད་ཁོ་ན་ལ་མཆོག་ཏུ་བཟུང་ནས། སོ་སོའི་སྐྱེ་བོ་རྣམས་རྟེན་ཅིང་འབྲེལ་པར་འབྱུང་བ་འདོར་ན་བརླག་པར་འགྱུར་ཏེ། དབུ་མ་རྩ་བ་ལས། སྟོང་པ་ཉིད་ལ་ལྟ་ཉེས་ན།། ཤེས་རབ་ཆུང་ལྡན་ཕུང་བར་འགྱུར།། དཔེར་ན་སྦྲུལ་ལ་བཟུང་ཉེས་དང༌།། རིག་སྔགས་བསྒྲུབ་པ་ལོག་པ་བཞིན།། ཞེས་པ་དང༌། རིག་པ་དྲུག་ཅུ་པ་ལས་ཀྱང༌། རྣམ་པར་དབེན་དོན་མི་ཤེས་པར།། ཐོས་པ་ཙམ་ལ་འཇུག་བྱེད་ཅིང༌།། གང་དག་བསོད་ནམས་་མི་བྱེད་པའི།། སྐྱེས་བུ་ཐ་ཤལ་དེ་དག་བརླག། ཅེས་གསུངས་སོ།། གཞན་ཡང་འཕགས་པ་ཡིན་ཡང་ཞི་བའི་དབྱིངས་ལ་གཅིག་ཏུ་དགའ་བ་ཉན་རང་རྣམས་ཀྱང༌། ཐེག་ཆེན་ལ་ཞུགས་པ་དང༌། འཁོར་བས་དུབ་པ་ངལ་བསོ་བའི་ཕྱིར་པདྨ་དཀར་པོར་བསྟན་པ་དང༌། བྱང་ཆུབ་སེམས་དཔའ་མཐོང་ལམ་པ་དང༌། ས་དྲུག་པ་དང༌། ས་བརྒྱད་པ་ལ་ཡང་ཞི་བར་མི་ལྟུང་བར་བྱ་བའི་ཕྱིར། སངས་རྒྱས་བཅོམ་ལྡན་འདས་རྣམས་ཀྱིས་སྐད་ཅིག་གཅིག་ལ་བསྐུལ་བའི་དོན་ཡང་སྙིང་པོའི་ཡེ་ཤེས་མངོན་སུམ་བྱ་བའི་དོན་ཡིན་ཏེ། རྒྱུ་དེས་ན། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན།། བློ་མིག་དག་པའི་འཕགས་རྣམས་ཀྱིས་ཀྱང་ཐམས་ཅད་མཐོང་མ་ལཌ།། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ།། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌།། ཞེས་གསུངས་པ་ལ་སོགས་པའི་དོན་རྒྱ་ཆེར་ཡོད་ཀྱིས་སྤྲོས་པ་ཆོག་གོ ། མདོར་བསྡུས་ན། ཆོས་ཀྱི་དབྱིངས་ནི་སྟོང་པ་ཁོ་ནའོ་སྙམ་དུ་མི་བྱའོ།། དེ་ནས་བཞི་པ་ཁམས་རྣམས་གནས་ཁྱད་པར་དག་པ་དེ་རྒྱས་པར་བྱ་བ་བསྟན་པ་ནི་གསུམ་སྟེ།

ཁམས་རྒྱས་བྱེད་ཀྱི་ཆོས་ངོས་བཟུང་བ་དང༌། དེ་ལས་བྱང་ཆུབ་འགྲུབ་པ་དང༌། རྒྱལ་བས་བསྲུང་བར་འགྱུར་བའོ། །དང་པོ་ཚིགས་སུ་བཅད་པ་གསུམ་ལས། འདི་རྣམས་ཀྱང་ཕ་རོལ་ཏུ་ཕྱིན་པ་བཅུའི་རང་གི་ངོ་བོས་དག་པ་དང༌། ཐོབ་པའི་ཁམས་ཀྱི་ངོ་བོ་རྒྱས་པར་བྱེད་པ་བསྟན་ཏེ། དེ་ཡང་ནོར་བུ་ཤུན་པ་གསལ་བས་ཡོན་ཏན་རྒྱས་པ་ལྟ་བུ་ནི་དག་པ་ཞེས་བྱའོ། ། རྟེན་ཅིང་འབྲེལ་བར་འབྱུང་བའི་ཚུལ་གྱིས་ཤིང་འབྲས་ལས་ལྗོན་པའམ་ས་བོན་ལས་ལོ་ཐོག་ལྟར་འབྱུང་བ་ནི་ཐོབ་པ་ཞེས་ཐ་སྙད་བྱས་ཏེ། འདི་གཉིས་དབྱེར་མེད་པ་ནི་ཡེ་ཤེས་ཀྱི་སྐུ་ཞེས་ཀྱང་བྱ། ཆོས་སྐུ་ཉིད་ཡིན་ནོ། །དེས་ན། དཀའ་སྤྱད་སྣ་ཚོགས་སྦྱིན་པ་དང༌།། ཞེས་བྱ་བ་ནི། བྱང་ཆུབ་ཏུ་སེམས་བསྐྱེད་པ་འདུན་པ་དང་ལྡན་པ་སྟེ། ཟང་ཟིང་གི་སྦྱིན་པ་དང༌། སྐྱབས་ཀྱི་སྦྱིན་པ་དང༌། ཆོས་ཀྱི་སྦྱིན་པ་རྣམས་ཆགས་པ་མེད་པའི་ཚུལ་དང༌། བྱང་ཆུབ་སེམས་དཔའི་བྱེད་པའོ།། ཚུལ་ཁྲིམས་སེམས་ཅན་དོན་སྡུད།། ཞེས་བྱ་བ་ནི། བྱང་ཆུབ་སེམས་དཔའ་རྣམས་ཀྱི་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་རང་ཉིད་སྲིད་པའི་བདེ་བ་འདོད་པ་མ་ཡིན་པའོ།། སེམས་ཅན་ཕན་བྱེད་བཟོད་པ་སྟེ།། གསུམ་པོ་འདི་ནི་ཁམས་རྒྱས་འགྱུར།། ཞེས་པ་ནི། གང་དག་གནོད་པར་བྱེད་པ་ལ་ཇི་མི་སྙམ་པ་དང༌། དགེ་བའི་ཕྱོགས་ཀྱི་སྡུག་བསྔལ་དང་དུ་ལེན་པ་ལ་བཟོད་པ་དང༌། ཆོས་སྟོང་པ་ཉིད་ལ་མི་སྐྲག་པ་ངེས་པར་སེམས་པའི་བཟོད་པ་སྟེ། སྔ་མ་གཉིས་ཀྱི་གྲོགས་བྱེད་པ་སྟེ། དེ་ལྟར་གསུམ་པོ་འདི་ནི་བསོད་ནམས་ཀྱི་ཚོགས་སྦྱིན་པ་དང་ཚུལ་ཁྲིམས་ལས་བྱུང་བ་ཞེས་བྱ་སྟེ། གཟུགས་སྐུའི་ཁམས་རྒྱས་པར་བྱེད་པའི་ཆོས་སོ།། ཆོས་རྣམས་ཀུན་གྱི་བརྩོན་འགྲུས་དང༌།། བསམ་གཏན་སེམས་ལ་འཇུག་པ་དང༌།། རྟག་ཏུ་ཤེས་རབ་བརྟེན་པ་སྟེ།། འདི་ཡང་བྱང་ཆུབ་རྒྱས་བྱེད་ཡིན།། ཞེས་གསུངས་ཏེ། གོ་ཆ་དང་འཇུག་པ་དང༌། ངེས་པར་འབྱུང་བའི་བརྩོན་འགྲུས་ཀྱིས་ཡོན་ཏན་ཀུན་འབྱིན་པར་བྱེད་པ་དང༌།

བསམ་གཏན་ནི་འཇིག་རྟེན་དང་འཇིག་རྟེན་ལས་འདས་པའི་ཏིང་ངེ་འཛིན་ཐོབ་པར་བྱེད་པ་རྣམས་གནས་ཁྱད་པར་ཅན་དང༌། འབྲེལ་བ་གཟུགས་མེད་པ་ཡངས་མལ་འཇུག་པ་དང༌། ཤེས་རབ་ནི་འཇིག་རྟེན་དང་འཇིག་རྟེན་ལས་འདས་པའི་ཆོས་རྣམས་རབ་ཏུ་རྣམ་པར་འབྱེད་པ་དང༌། མྱ་ངན་ལས་འདས་པ་དང༌། འཁོར་བ་ཐམས་ཅད་ལ་ཆགས་པ་མེད་པ་དང༌། རྣམ་པར་མི་རྟོག་པའི་ཡེ་ཤེས་འཇུག་པའི་ཤེས་རབ་སྟེ། འདི་ནི་བསྒོམ་པ་ལས་བྱུང་བའི་བསོད་ནམས་ཁྱད་པར་ཅན་དང༌། ཡེ་ཤེས་ཀྱི་ཚོགས་ཏེ། སྐུ་གཉིས་ཀའི་ཁམས་རྒྱས་པར་བྱེད་པ་ཡིན་ནོ།། དེ་ལ་ཕ་རོལ་ཏུ་ཕྱིན་པ་དྲུག་པོ་འདི་རྣམས་ནི། གང་ཚེ་ཤེས་རབ་ཀྱིས་ཟིན་པ་ཐམས་ཅད་ཡེ་ཤེས་ཀྱི་ཚོགས་སུ་འགྱུར་ལ། ངོ་བོ་ནི་སྦྱིན་པ་དང་ཚུལ་ཁྲིམས་གཉིས་ནི་བསོད་ནམས་ཀྱི་ཚོགས་སོ། །ཤེས་རབ་ནི་ཡེ་ཤེས་ཀྱི་ཚོགས་སོ། །བཟོད་པ་བརྩོན་འགྲུས་བསམ་གཏན་གསུམ་གཉིས་ཀ་ཡིན་ནོ།། སྦྱིན་དང་ཚུལ་ཁྲིམས་བསོད་ནམས་ཀྱི།། ཚོགས་ཡིན་ཤེས་རབ་ཡེ་ཤེས་ཀྱི།། གསུམ་པོ་གཞན་ནི་གཉིས་ཀ་སྟེ།། ལྔ་ཆར་ཡང་ནི་ཡེ་ཤེས་ཚོགས།། ཞེས་མདོ་སྡེ་རྒྱན་ལས་གསུངས་སོ།། ཐབས་དང་བཅས་པའི་ཤེས་རབ་དང༌།། སྨོན་ལམ་རྣམ་པར་སྦྱངས་པ་དང༌།། སྟོབས་ལ་ངེས་གནས་ཡེ་ཤེས་ཏེ།། ཁམས་རྒྱས་བྱེད་པའི་ཆོས་བཞིའོ།། ཞེས་གསུངས་པ་ནི། ཐབས་མཁས་པ་ནི་བསྔོ་བ་དང༌། མོས་པ་དང༌། ཡི་རང་དང༌། ལྡན་པས་ཤེས་རབ་ཀྱིས་མྱུར་བ་དང༌། རྒྱ་ཆེར་བྱེད་པའོ། །སྨོན་ལམ་ནི་ཟད་མི་ཤེས་པར་སྤེལ་བ་དང༌། སྐྱེ་བའི་ཐབས་མཁས་པ་བསྒྲུབ་པའི་ཕྱིར་ངག་དང་འབྲེལ་བའོ། །སྟོབས་ནི་སོ་སོར་རྟོགས་པ་དང་བསྒོམ་པའི་སྟོབས་ཀྱིས་རྣམ་པར་རྒྱས་པར་བྱེད་པའོ། །ཡེ་ཤེས་ནི་ཇི་ལྟ་བ་དང་ཇི་སྙེད་པས་རང་གཞན་གྱི་དོན་བསྒྲུབ་པའི་ཕྱིར་འདི་བཞི་ནི་ཁམས་རྣམ་པར་དག་པ་རྒྱས་པར་བྱེད་པའོ། །འདི་རྣམས་ཚོགས་དང་སྦྱོར་བའི་ལམ་དུ་ནི། གོ་ཆ་དང་འཇུག་པའི་བསྒྲུབ་པས་རྗེས་སུ་མཐུན་པར་སྤྱོད་པ་ལ་ཞུགས་ནས་ནི་ཡང་དག་པར་སྤྱོད་པ་སྟེ་མ་དག་པའི་ས་བདུན་ལ་དམིགས་པ་དང་བཅས་པའོ།

།གསུམ་པ་ལ་ནི་དམིགས་པ་མེད་པ་སྟེ། སངས་རྒྱས་ཀྱི་ས་ལ་ནི་ལྷུན་གྱིས་གྲུབ་པར་བརྗོད་དོ། །འདི་རྣམས་ཀྱི་ལས་ནི། སྦྱིན་པས་ནི་སེམས་ཅན་ཐམས་ཅད་རྗེས་སུ་འཛིན་ཏོ། །ཚུལ་ཁྲིམས་ཀྱིས་གནོད་པ་ཐམས་ཅད་མེད་པར་བྱེད་དོ། ། བཟོད་པས་ནི་ཐམས་ཅད་བཟོད་ལ། བརྩོན་འགྲུས་ཀྱིས་ཡོན་ཏན་འཕེལ་བར་བྱེད་ལ། བསམ་གཏན་གྱིས་རྫུ་འཕྲུལ་ལ་སོགས་པས་འཇུག་པར་བྱེད་དོ། །ཤེས་རབ་ཀྱིས་ཐམས་ཅད་ཀྱི་རྒྱུད་གྲོལ་བར་བྱེད་ལ། ཐབས་ཀྱིས་མི་ཟད་པར་བྱེད་ཅིང༌། སྨོན་ལམ་གྱིས་སངས་རྒྱས་མཉེས་པ་ལ་རྟག་ཏུ་འཇུག་པར་བྱེད་ལ། སྟོབས་ཀྱིས་མི་མཐུན་པ་ལས་རྒྱལ་བར་འགྱུར་ཅིང༌། ཡེ་ཤེས་སེམས་ཅན་ཡོངས་སུ་སྨིན་པར་བྱེད་པ་སྟེ། དབུས་དང་མཐའ་རྣམ་པར་འབྱེད་པ་ལས། ལས་ནི་རྗེས་སུ་འཛིན་བྱེད་དང༌།། གནོད་མི་བྱེད་དང་དེ་ལ་བཟོད།། ཡོན་ཏན་འཕེལ་དང་འཇུག་ནུས་དང༌།། རྣམ་པར་གྲོལ་བར་བྱེད་པ་དང༌།། མི་ཟད་པ་དང་རྟག་འཇུག་དང༌།། ངེས་པར་ལོངས་སྤྱོད་སྨིན་པར་བྱེད།། ཅེས་གསུངས་སོ།། འདིར་ངོ་བོ་དང༌། དབྱེ་བ་དང༌། ལས་བསྡུས་པས་བསྟན་ཏེ། རྒྱས་པར་ནི་རིན་ཆེན་ཕྲེང་བ་དང༌། མདོ་ཀུན་ལས་བཏུས་པ་དང༌། སློབ་དཔོན་དཔའ་བོས་ཕ་རོལ་ཏུ་ཕྱིན་པ་བསྡུས་པ་དང༌། མདོ་སྡེ་རྒྱན་གྱི་ཕ་རོལ་ཏུ་ཕྱིན་པའི་སྐབས་ལས་གསུངས་པ་རྣམས་རྟོགས་པར་བྱའོ། །མདོར་ན་བྱང་ཆུབ་སེམས་དཔའ་ཐམས་ཅད་ཀྱི་བསྒྲུབ་པ་ཐམས་ཅད་འདིར་འདུས་པས་ཁམས་རྒྱས་པར་བྱེད་པའི་ཆོས་ཞེས་བཤད་དོ།། དེ་ལ་བྱང་ཆུབ་འགྲུབ་པའི་ཚུལ་བཤད་པ་ནི། ཚིགས་སུ་བཅད་པ་བཞི་ལས། དང་པོས་ནི་བྱང་ཆུབ་ཀྱི་སེམས་ཆོས་ཀྱི་སྐུའི་རྒྱུར་བསྟན་ཏེ། བྱང་ཆུབ་སེམས་ཕྱག་མི་བྱ་ཞེས།། སྨྲ་བ་ངན་པས་སྨྲ་བས་སྟེ།། བྱང་ཆུབ་སེམས་དཔའ་མ་བྱུང་བར།། ཆོས་ཀྱི་སྐུ་ནི་འབྱུང་མ་ཡིན།། ཞེས་བྱང་ཆུབ་ནི་སངས་རྒྱས་ཏེ། དེ་ལ་འདོད་པ་དང་འདུན་པས་མང་དུ་བྱུང་བའི་སྤྱོད་པ་འགྲུབ་པ་ནི་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་ཏེ།

སེམས་བསྐྱེད་པ་ནི་གཞན་དོན་ཕྱིར།། ཡང་དག་རྫོགས་པའི་བྱང་ཆུབ་འདོད།། ཞེས་མངོན་རྟོགས་རྒྱན་ལས་གསུངས་ཤིང༌། དེ་ལ་བརྟེན་ནས་དོན་དམ་པ་སོ་སོ་རང་གིས་རིག་པར་བྱ་བ་སྟཽང་པ་དང་སྙིང་རྗེ་དབྱེར་མེད་པ་རྟོགས་པར་བྱེད་པ་འདི་ལ་འཇུག་པ་ནི་བྱང་ཆུབ་སེམས་དཔའ་སྟེ། སུ་དག་འདི་ལ་མི་གུས་ཤིང་ཕྱག་མི་བྱེད་པ་ནི་ངན་པར་སྨྲ་བ་སྟེ། སངས་རྒྱས་ཀྱི་བྱང་ཆུབ་སྤོང་བར་བྱེད་པའོ།། དེའི་ཕྱིར་ན། བྱང་ཆུབ་སེམས་དཔའ་མ་བྱུང་ན། ཆོས་ཀྱི་སྐུའི་སངས་རྒྱས་མི་འབྱུང་སྟེ། རྒྱུ་མེད་པར་འབྲས་བུ་མི་འབྱུང་བའི་ཕྱིར་རོ། །རིགས་པ་འདི་ལ་ཁ་ཅིག་སྨོན་འཇུག་རྟོག་པ་ཡིན་པས་གསར་དུ་བསྐྱེད་པ་ཡིན་པས། སངས་རྒྱས་ཀྱི་ཡེ་ཤེས་ཀྱང་སྔར་མེད་པའི་གསར་དུ་ཐོབ་བོ་སྙམ་དུ་རྟོག་ན་མི་རུང་བས་བཤད་པ། སྨོན་པ་ནི་སངས་རྒྱས་འདོད་པ་ཉིད་དོ། །འཇུག་པ་ནི་དེ་འདོད་ནས་རྒྱུ་ལ་འཇུག་པའོ། །རྒྱུ་གཉིས་ཏེ་རྒྱུ་དང་རྐྱེན་ཉིད་ཀྱི་རྒྱུའོ། །དེ་ལ་རྒྱུ་ཉིད་ནི་རང་བཞིན་གྱིས་འོད་གསལ་བའི་སེམས་ཉིད་དེ་ཁམས་ཞེས་བྱའོ།། རྐྱེན་གྱི་རྒྱུ་ནི་དེ་ཉིད་ཀྱི་འོད་ཟེར་ཞེས་ཀྱང་བྱ། སྒྲིབ་པ་དང་བྲལ་བའི་སངས་རྒྱས་ཀྱི་ཐུགས་རྗེའི་འཕྲིན་ལས་ཞེས་ཀྱང་བྱ་སྟེ། དད་ཅིང་མོས་ནས་བསྒྲུབ་བར་བྱ་བའི་ཕ་རོལ་ཏུ་ཕྱིན་པ་ངེས་པར་རྟོགས་པ་དང༌། རེག་པ་དང་རྗེས་སུ་དྲན་པའི་བདག་ཉིད་རྣམས་ཏེ། འདི་གཉིས་ཀ་ཡང་གཅིག་མེད་ན་གཅིག་རྟོགས་པ་དང༌། མངོན་དུ་བྱེད་པ་མི་འཐད་པས། བདེན་པ་གཉིས་ཀྱི་རང་གི་ངོ་བོ་ཡིན་ནོ། །དེ་སྐད་དུ་ཡང༌། སེམས་དེ་རང་བཞིན་འོད་གསལ་བས་ན་ཉོན་མོངས་ངོ་བོ་ མེད་གཟིགས་པ།། གང་དག་འགྲོ་ཀུན་བདག་མེད་མཐའ་ཞི་ཡང་དག་རྟོཌ་ནས་ ཐམས་ཅད་ལ།། རྫོགས་པའི་སངས་རྒྱས་རྗེས་ཞུཌ་གཟིགས་པ་སྒྲིབ་པ་མེད་ པའི་བློ་མངའ་བ།། སེམས་ཅན་རྣམ་དག་ཡེ་ཤེས་ཡུལ་ཅན་མཐའ་ཡས་གཟིཌ་ མངའ་དེ་ལ་འདུད།། ཞེས་གསུངས་པའི་དོན་ཤེས་པར་བྱའོ།། དེས་ན་གཉིས་པ་འདིས་དཔེ་བསྒྲུབ་པ་སྟོན་ཏེ།

བུར་ཤིང་ས་བོན་ལ་སོགས་གང༌།། ཁ་ར་སྤྱད་པར་འདོད་པ་དེས།། བུར་ཤིང་ས་བོན་མེད་པར་ནི།། ཁ་ར་འབྱུང་བར་འགྱུར་མ་ཡིན།། བུར་ཤིང་ས་བོན་གང་བསྲུང་ན།། ཉེ་བར་གནས་ཤིང་བསྒྲུབ་པ་ལས།། བུ་རམ་ཁ་ར་སོགས་རྣམས་ནི།། དེ་ལས་འབྱུང་བར་འགྱུར་བ་ལྟར།། ཞེས་བསྟན་ནས། དོན་ནི་བྱང་ཆུབ་ཀྱི་སེམས་བུར་ཤིང་ལྟ་བུ་བསྲུང་ན། ཡོན་ཏན་གྱི་འབྲས་བུ་ཐམས་ཅད་འབྱིན་པར་བསྟན་པ། བྱང་ཆུབ་སེམས་ནི་རབ་སྲུང་ན།། ཉེ་བར་གནས་ཤིང་བསྒྲུབ་པ་ལས།། དགྲ་བཅོམ་རྐྱེན་རྟོགས་སངས་རྒྱས་རྣམས།། དེ་ལས་སྐྱེ་ཞིང་འབྱུང་བར་འགྱུར།། ཞེས་གསུངས་ཏེ། འདི་ལྟར་བྱང་ཆུབ་ཀྱི་སེམས་དང་བྱང་ཆུབ་སེམས་དཔའ་ལ་བརྟེན་ནས། ཉོན་མོངས་པ་དང་སྐྱེ་བ་ཟད་པས་ན་དགྲ་བཅོམ་པ་དང༌། རྐྱེན་གྱིས་བྱང་ཆུབ་རྟོགས་ནས་རང་ཉིད་གྲོལ་བས་རང་སངས་རྒྱས་དང༌། མཐར་ཐུག་པ་རྟོགས་པས་ན་རྣམ་པ་ཐམས་ཅད་མཁྱེན་པའི་སངས་རྒྱས་ཏེ། ཐམས་ཅད་ཀྱང་བྱང་ཆུབ་སེམས་ཀྱི་སེམས་ལས་བྱུང་བའོ། །འདི་ལྟར་སློབ་དཔོན་ཟླ་བ་གྲགས་པས་ཀྱང༌། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས།། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌།། རྒྱལ་སྲས་རྣམས་ནི་གཉིས་མེད་ཤེས་རབ་དང༌།། སྙིང་རྗེ་དང་ནི་བྱང་ཆུབ་སེམས་ལས་བྱུང༌།། ཞེས་དབུ་མ་ལ་འཇུག་པར་གསུངས་པ་ཡིན་ནོ།། གཞན་ཡང་འདི་ལ་ཁ་ཅིག་ཉན་རང་ཡང་དེ་ལྟར་བྱང་ཆུབ་ཀྱི་སེམས་ལས་བྱུང་བ་ཡིན་ན། བྱང་ཆུབ་སེམས་དཔའ་དང་མི་འདྲ་བའི་རྒྱུུ་མཚན་ཅི་ཡིན་སྙམ་དུ་སེམས་ན་བཤད་པར་བྱ་སྟེ། རྫོགས་པའི་བྱང་ཆུབ་རྣོན་པོ་ཡིས།། རྟོགས་སླ་རྟུལ་པོས་རྟོགས་དཀར་བཞེད།། ཞེས་པའི་འགྲེལ་པར་དབང་པོ་དམན་པས་དགྲ་བཅོམ་པ་དང༌། འབྲིང་པོས་རང་སངས་རྒྱས་དང༌། རྣོན་པོས་སངས་རྒྱས་འཐོབ་བོ་ཞེས་ཤུགས་ཀྱིས་བསྟན་པ་ཡིན་ནོ། །ཞེས་སློབ་དཔོན་སེང་གེ་བཟང་པོས་བསྟན་ཅིང༌། དེ་ལ་ཉན་རང་དང་བྱང་ཆུབ་སེམས་དཔའ་ལ་ཁྱད་པར་ལྔ་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་ནི།

རྣམ་པར་མི་རྟོག་པ་དང༌། ཉི་ཚེ་བ་མ་ཡིན་པ་དང༌། མི་གནས་པ་དང༌། གཏན་དུ་བ་ཉིད་དང༌། བླ་ན་མེད་པ་ཉིད་དེ་ཁྱད་པར་རྣམ་པ་ལྔའོ། །ཞེས་གསུངས་ཏེ། འདི་ཉན་རང་གི་ཡེ་ཤེས་ནི་འཁོར་བ་སྤང་བྱ་དང༌། ཞི་བ་བླང་བྱར་རྟོག་པ་དང༌། བདེན་པ་བཞི་ལ་དམིགས་པས་ ཉི་ཚེ་བ་དང༌། མྱ་ངན་ལས་འདས་པ་དང༌། ཕུང་པོ་ལྷག་མེད་དུ་རྒྱུན་ཆད་པ་དང༌། བླ་ན་ཡང་སངས་རྒྱས་ཡོད་པ་ཡིན་ནོ།། སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱིས་ཀྱང་དེ་རྣམས་རྟོགས་པའི་ཆ་ནས་འདྲ་མོད་ཀྱི། ཁྱད་པར་དུ་འཁོར་འདས་མཉམ་པས་རྣམ་པར་མི་རྟོག་པ་དང༌། ཤེས་བྱ་ཐམས་ཅད་མཁྱེན་པས་ཉི་ཚེ་བ་མ་ཡིན་པ་དང༌། སྲིད་ཞི་གཉིས་ཀར་མི་གནས་པ་དང༌། སངས་རྒྱས་ནས་སྐུ་ཡེ་ཤེས་འཕྲིན་ལས་འཁོར་བ་ཇི་སྙེད་མི་ཟད་པས་རྟག་པ་དང༌། དེ་ལས་གོང་ན་སུ་ཡང་མེད་པས་བླ་ན་མེད་པའོ། །འདི་ནི་ཆོས་དང་ཆོས་ཉིད་རྣམ་པར་འབྱེད་པ་ལས་གསུངས་སོ།། དེའི་ཁྱད་པར་དང་སེམས་ཅན་གྱི་དོན་བྱེད་པའི་ངེས་པ་ཡང༌། མདོ་ལས། ཁྱེའུ་མི་གཙང་བའི་དོང་དུ་ལྷུང་བའི་དཔེ་དང་སྦྱར་ནས། བློ་གྲོས་རྒྱ་མཚོ་དེ་ལྟར་ན་དཔེའི་དོན་ནི། མི་གཙང་བའི་དོང་ཞེས་བྱ་བ་ནི། ཁམས་གསུམ་པའི་ཚིག་བླ་དྭགས་སོ། །བུ་གཅིག་པ་ཞེས་བྱ་བ་ནི། སེམས་ཅན་རྣམས་ཀྱི་ཚིག་སྟེ། བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་བུ་གཅིག་པ་ལྟར་སེམས་པའི་ཕྱིར་རོ། །མ་དང་གཉེན་ཞེས་བྱ་བ་ནི་གང་དག་འཁོར་བའི་སྡུག་བསྔལ་མཐོང་ནས་མྱ་ངན་དང་སྨྲེ་སྔགས་འདོན་ཀྱང་སེམས་ཅན་རྣམས་དེ་ལས་འདོན་པའི་སྦྱོར་བའི་ནུས་པ་མེད་པ་ནི་ཉན་རང་གི་ཐེག་པར་ཞུགས་པ་རྣམས་ཀྱི་ཚིག་གོ །ཚོང་དཔོན་ཁྱིམ་བདག་ཞེས་བྱ་བ་ནི། གང་ཞིག་གཙང་བ་དྲི་མ་དང་བྲལ་བ་ལ། དྲི་མ་མེད་པའི་སེམས་དང་ལྡན་པ། འདུས་མ་བྱས་ཀྱི་ཆོས་མངོན་སུམ་དུ་རྟོགས་པ། སེམས་ཅན་ཡོངས་སུ་སྨིན་པར་བྱ་བའི་ཕྱིར་བསམ་བཞིན་དུ་ཁམས་གསུམ་པར་མཚམས་སྦྱོར་བར་བྱེད་པ་བྱང་ཆུབ་སེམས་དཔའི་ཚིག་བླ་དྭགས་སོ།

།བློ་གྲོས་རྒྱ་མཚོ་མཚམས་སྦྱོར་བ་ཐམས་ཅད་ལས་ཤིན་ཏུ་གྲོལ་ཡང་སྲིད་པར་སྐྱེ་བ་ལེན་པ་འདི་ནི། བྱང་ཆུབ་སེམས་དཔའ་སྙིང་རྗེ་ཆེན་པོ་སྟེ། ཐབས་ལ་མཁས་པ་དང་ཤེས་རབ་ཀྱིས་ཡོངས་སུ་ཟིན་པས་ཀུན་ནས་ཉོན་མོངས་པ་དག་གིས་མི་གནོད་ལ། ཉོན་མོངས་པའི་འཆིང་བ་ཐམས་ཅད་ལས་དགྲོལ་བའི་ཕྱིར། སེམས་ཅན་རྣམས་ལ་ཆོས་ཀྱང་སྟོན་པའོ། །ཞེས་བློ་གྲོས་རྒྱ་མཚོའི་མདོར་གསུངས་ཏེ། རྒྱུ་དེས་ན་རྒྱལ་བས་བསྲུང་བར་འགྱུར་བ་བསྟན་པ་ནི། ཇི་ལྟར་ས་ལུའི་ས་བོན་ཚོགས།། ཞིང་པས་བསྲུང་བར་བྱེད་པ་ལྟར།། དེ་བཞིན་ཐེག་མཆོག་མོས་རྣམས་ལའང༌།། འདྲེན་པ་རྣམས་ཀྱིས་བསྲུང་བར་མཛད།། ཞེས་གསུངས་ཏེ། དཔེར་ན་འབྲས་ས་ལུའི་ས་བོན་ཞིང་ལ་བཏབ་ནས་ལེགས་པར་བསྲུངས་པ་ལས་འབྲས་བུ་འབྱུང་བ་བཞིན། ཐེག་པ་མཆོག་ལ་མོས་པ་ནི་ས་བོན་ཡིན་པས་དེ་དང་ལྡན་པ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བསྲུང་བར་མཛད་པ་ཡིན་ནོ། །དེའི་ཚུལ་རྒྱས་པར་ཕ་རོལ་ཏུ་ཕྱིན་པ་ལས་གསུངས་སོ།། དེ་ལྟར་ཁམས་རྒྱས་པར་བྱ་བའི་ཆོས་བསྟན་པ་ལས་བྱུང་བ་ཚུལ་ཇི་ལྟར་རྒྱས་པའི་རིམ་པ་ནི་བཞི་སྟེ། མོས་པས་སྤྱོད་པས་མཐོང་ཚུལ་དང༌། ས་ལ་ཞུགས་པ་ཁོང་དུ་རྒྱས་པའི་དཔེ་དང༌། མཐར་ཐུག་པར་དཔེ་མདོར་བསྟན་

དང༌། རྒྱས་བཤད་དོ། །དང་པོ་ནི། ཇི་ལྟར་མར་ངོའི་བཅུ་བཞི་ལ།། ཟླ་བ་ཅུང་ཟད་མཐོང་བ་ལྟར།། དེ་བཞིན་ཐེག་མཆོག་མོས་རྣམས་ལའང༌།། སངས་རྒྱས་སྐུ་ནི་ཅུང་ཞིག་མཐོང༌།། ཞེས་གསུངས་པས། ཇི་ལྟར་མར་ངོའི་ཉི་ཤུ་དགུའི་ཟླ་བ་སྣང་བ་ཙམ་འགྲིབ་པ་དང་བཅས་པ་སྣང་བའི་དཔེས་ལས་དང་པོ་པའི་མོས་པའི་ས་རྣམས་ཀྱི་སངས་རྒྱས་ཀྱི་སྐུ་ཕྱི་རོལ་ཏུ་མཐོང་བ་དང༌། ཡང་མི་སྣང་སྟེ། མྱ་ངན་ལས་འདས་པར་སྣང་བ་ལ་སོགས་པ་ནི། རང་གི་དད་པ་ལ་སོགས་པའི་རྒྱུས་ཅུང་ཟད་སྣང་ཡང༌། རྟོག་པའི་སྒྲིབ་པས་རང་གི་ཁམས་ཀྱི་ཡེ་ཤེས་ཀྱི་སྣང་བ་རྟོག་པར་མ་གྱུར་པའི་ཕྱིར་དེ་ལྟར་སྣང་ངོ༌།། ས་ལ་ཞུགས་ནས་རྒྱས་པའི་དཔེ་ནི། ཇི་ལྟར་ཚེས་པའི་ཟླ་བ་ལ།། སྐད་ཅིག་སྐད་ཅིག་རྒྱས་པར་མཐོང༌།། དེ་བཞིན་ས་ལ་ཞུགས་རྣམས་ཀྱང༌།། རིམས་ཀྱི་རིམས་ཀྱིས་འཕེལ་བར་མཐོང༌།། ཞེས་གསུངས་ཏེ། གང་གི་ཚེ་ས་དང་པོ་ལ་རང་གི་རྣམ་པར་རྟོག་པའི་ཡེ་ཤེས་སྣང་བའི་ཏིང་ངེ་འཛིན་ཆོས་ཀྱི་སྐུ་སྣང་བ་ཐོབ་པའི་ཕྱིར། དེའི་མཐུས་རྗེས་ལས་ཐོབ་པའི་ཡེ་ཤེས་ཀྱིས་ཕྱི་རོལ་ཏུ་ཡང༌། དེ་བཞིན་གཤེགས་པ་བརྒྱ་མཐོང་བ་དང༌། ཆོས་གསུངས་པ་ཡང་ཐོས་ཤིང་འཛིན་པ་ལ་སོགས་པ་སྣང་བར་འགྱུར་རོ།། དེ་བཞིན་ས་གཉིས་པ་ལ་སྟོང་ཕྲག་བརྒྱ་དང༌། ས་གསུམ་པ་ལ་འབུམ། ས་བཞི་པ་ལ་འབུམ་ཕྲག་བརྒྱ་དང༌། ལྔ་པ་ལ་ཁྲག་ཁྲིག་ཕྲག་བརྒྱ་དང༌། དྲུག་པ་ལ་དེ་ཉིད་སྟོང་དུ་བསྒྱུར་བ་དང༌། ས་བདུན་པ་ལ་ཁྲག་ཁྲིག་འབུམ་དུ་བསྒྱུར་བ་དང༌། ས་བརྒྱད་པ་ལ་སྟོང་གསུམ་ཕྲག་བརྒྱ་སྟོང་གི་རྡུལ་ཕྲ་རབ་ཀྱི་གྲངས་དང༌། དགུ་པ་ལ་དེ་ཉིད་གྲངས་མེད་པ་བརྒྱ་སྟོང་གི་གྲངས་དང༌། བཅུ་པ་ལ་དེ་ཉིད་གྲངས་མེད་པ་བརྗོད་དུ་མེད་པ་སྣང་བར་གསུངས་སོ།། མཐར་ཐུག་པའི་དཔེ་བསྟན་པ་ནི། ཇི་ལྟར་ཡར་ངོའི་བཅོ་ལྔ་ལ།། ཟླ་བ་རྫོགས་པར་འགྱུར་བ་ལྟར།། དེ་བཞིན་ས་ཡི་མཐར་ཐུག་ན།། ཆོས་ཀྱི་སྐུ་ཡང་རྫོགས་ཅིང་གསལ།། ཞེས་གསུངས་ཏེ། ཇི་ལྟར་ཟླ་བ་གང་བ་རང་གི་དཀྱིལ་འཁོར་རྫོགས་ཤིང་འོད་ཟེར་འགྱེད་པ་ལྟར།

གང་གི་ཚེ་ས་བཅུའི་མཐར་ཐུག་པར་ཆོས་ཀྱི་སྐུ་དྲི་མ་མེད་པ་རྫོགས་ཤིང་ནམ་མཁའི་མཐས་གཏུགས་པའི་བཟོ་དང་སྐྱེ་བ་དང་བྱང་ཆུབ་ཆེན་པོ་སྟོན་པའི་རྒྱལ་བའི་དཀྱིལ་འཁོར་ཐམས་ཅད་དང༌། མཉམ་པར་འདྲེས་ནས་སངས་རྒྱས་ཐམས་ཅད་དང་མཉམ་པ་ཉིད་གསུམ་གྱིས་མཉམ་པར་འགྱུར་རོ།། ད་ནི་རྒྱས་པར་བཤད་པ་ལ་བཅུ་གཅིག་སྟེ། མོས་པས་སྤྱོད་པའི་ས་དང༌། རབ་ཏུ་དགའ་བ་དང༌། དྲི་མ་མེད་པ་དང༌། འོད་བྱེད་པ་དང༌། འོད་འཕྲོ་ བ་དང༌། སྦྱང་དཀའ་བ་དང༌། མངོན་དུ་གྱུར་པ་དང༌། རིང་དུ་སོང་བ་དང༌། མི་གཡོ་བ་དང༌། ལེགས་པའི་བློ་གྲོས་དང༌། ཆོས་ཀྱི་སྤྲིན་བཤད་པའོ། །དང་པོ་ནི༌། སངས་རྒྱས་ཆོས་དང་དགེ་འདུན་ལ།། རྟག་ཏུ་མོས་པ་བརྟན་པོ་ཡིས།། སེམས་དེ་ཡང་དག་བསྐྱེད་བྱས་ན།། ཕྱིར་མི་ལྡོག་པ་ཡང་ཡང་འབྱུང༌།། ཞེས་གསུངས་པ་ནི། ཇི་ལྟར་རྒྱུད་བླ་མ་ལས་གསུངས་པ་བཞིན། བླ་ན་མེད་པའི་དཀོན་མཆོག་གསུམ་ལ་སྐྱབས་སུ་སོང་ཞིང༌། འདི་ནས་བྱང་ཆུབ་ཀྱི་བར་དུ་ལྡོག་པ་མེད་པའི་མོས་པ་བརྟན་པོས་སྨོན་པ་དང་འཇུག་པའི་བདག་ཉིད་ཅན་གྱི་སེམས་བསྐྱེད་ནས་ཡང་དག་པར་ཕ་རོལ་ཏུ་ཕྱིན་པ་རྣམས་ཀྱི་གོ་ཆ་དང་འཇུག་པ་བསྒྲུབ་པར་བྱས་པས། ཚོགས་དང་སྦྱོར་བའི་ལམ་གྱི་ཕྱིར་མི་ལྡོག་ཐོབ་པར་འགྱུར་ཞིང༌། མཐོང་བའི་ལམ་གྱི་ཕྱིར་མི་ལྡོག་པའི་ཉེ་བའི་རྟགས་འབྱུང་བར་འགྱུར་ཏེ། འདི་རྣམས་ནི་དྲན་པ་ཉེ་བར་བཞག་པ་དང༌། ཡང་དག་པར་སྤོང་བ་དང༌། རྫུ་འཕྲུལ་གྱི་རྐང་པ་དང༌། དབང་པོ་ལྔ་དང༌། སྟོབས་ལྔའི་གནས་སྐབས་ཡིན་ནོ།། དེ་ནས་ས་དང་པོ་རབ་ཏུ་དགའ་བར་འཇུག་པ་བསྟན་པ་ནི། ནག་པོའི་གཞི་ནི་ཡོངས་སྤངས་ནས།། དཀར་པོའི་གཞི་ནི་རབ་བཟུང་བས།། དེ་ཚེ་དེ་ནི་རབ་རྟོགས་པས།། དགའ་བ་ཞེས་ནི་རབ་ཏུ་བརྗོད།། ཞེས་གསུངས་ཏེ། ནག་པོའི་རང་བཞིན་རྩ་བའི་ཉོན་མོངས་པ་དྲུག་སྟེ། དེ་ལ་ལྟ་བ་ལ་རྣམ་པ་ལྔར་འགྱུར་བས་བཅུ་པོ་མཐོང་བས་སྤང་བར་བྱ་བ་འཕགས་པའི་བདེན་པ་རྟོགས་པས་སྤང་བ་ཡིན་ལ།

དཀར་པོའི་གཞི་ནི་ངེས་པར་རྟོགས་པ་ཞེས་བྱ་བ་ཐེག་པ་ཆེན་པོའི་མདོ་སྡེ་ལ་བརྟེན་པ། ཚུལ་བཞིན་དུ་ཡིད་ལ་བྱེད་པའི་ཞི་ལྷག་གི་རྒྱུ་སྟེ། དེ་བཟུང་བས་དེའི་ཚེ་ངེས་པར་རྟོགས་པ་ནི་མཐོང་བའི་ལམ་གྱི་མངོན་གྱི་ཚུལ་དུ་དེ་བཞིན་ཉིད་ཐོབ་ཅིང༌། ཉམས་སུ་མྱོང་བ་སྟེ། འདི་རྟོགས་ནས་སེམས་ཅན་གྱི་དོན་གྲུབ་པའི་དགའ་བ་ཁྱད་པར་ཅན་འཇིག་རྟེན་ལས་འདས་པ་ཐོབ་པའི་ཕྱིར། ས་དང་པོ་རབ་ཏུ་དགའ་བ་ཞེས་བྱའོ། །དེ་ཡང་མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང༌།། སེམས་ཅན་དོན་གྲུབ་མཐོང་བ་དང༌།། རབ་ཏུ་དགའ་བ་སྐྱེ་འགྱུར་བས།། དེ་ཕྱིར་རབ་དགའི་ས་ཞེས་བརྗོད།། ཞེས་གསུངས་པའི་དོན་ནི་རབ་དགའི་དོན་ཡིན་ལ། སློབ་དཔོན་ཉིད་ཀྱིས་འདིའི་དོན་རྒྱས་པར་བཤད་པ་ནི། མིང་དོན་དང༌། ངོ་བོ་དང༌། ཡོན་ཏན། ཕ་རོལ་ཏུ་ཕྱིན་པ་གང་གིས་བསྡུས་པ་དང༌། གཟུགས་ཀྱི་སྐུ་སྨིན་པའི་འབྲས་བུ་རྣམས་ནི། དེ་ལ་དང་པོ་རབ་ཏུ་དགའ་བ། བྱང་ཆུབ་སེམས་དཔའ་དགའ་བྱེད་ཅིང༌།། ཀུན་ཏུ་སྦྱོར་བ་གསུམ་སྤངས་ཤིང༌།། དེ་བཞིན་གཤེགས་པའི་རིགས་སྐྱེས་ཕྱིར།། དེའི་རྣམ་པར་སྨིན་པ་ནི།། སྦྱིན་པའི་ཕ་རོལ་ཕྱིན་མཆོག་འགྱུར།། འཇིག་རྟེན་ཁམས་ནི་བརྒྱ་གཡོ་ཞིང༌།། འཛམ་གླིང་དབང་ཕྱུག་ཆེན་པོར་འགྱུར།། ཞེས་གསུངས་སོ།། དེ་ནས་ས་གཉིས་པ་དྲི་མ་མེད་པ་བཤད་པ་ནི། འདོད་ཆགས་ལ་སོགས་སྣ་ཚོགས་པའི།། དྲི་མས་རྟག་ཏུ་དྲི་མ་ཅན།། དྲི་མ་མེད་པར་གང་དག་པ།། དྲི་མ་མེད་ཅེས་བརྗོད་པ་ཡིན།། ཞེས་གསུངས་ཏེ། ཉོན་མོངས་པ་འདོད་ཆགས་ལ་སོགས་པ་འཆལ་བའི་ཚུལ་ཁྲིམས་ཀྱི་དྲི་མ་མེད་པར་འགྱུར་བ་སྟེ། འཆལ་ཚུལ་རྩོལ་བའི་དྲི་བྲལ་བས།། དྲི་མ་མེད་པའི་ས་ཞེས་བརྗོད།། ཞེས་པ་དང༌། གཉིས་པ་དྲི་མ་མེད་ཅེས་བྱ།། ལུས་དང་ངག་དང་སེམས་ཀྱི་ལས།། བཅུ་ཆར་དྲི་མ་མེད་པའི་ཕྱིར།། དེ་ཡི་རྣམ་པར་སྨིན་པ་ནི།། ཚུལ་ཁྲིམས་ཕ་རོལ་ཕྱིན་མཆོག་འགྱུར།། དཔལ་ལྡན་རིན་ཆེན་བདུན་གྱི་བདག། འགྲོ་ཕན་འཁོར་ལོས་བསྒྱུར་བར་འགྱུར།།

ཞེས་འབྱུང་ངོ༌།། ས་གསུམ་པ་འོད་བྱེད་པ་བཤད་པ་ནི། ཉོན་མོངས་དྲི་མ་རབ་འགག་ནས།། དྲི་མེད་ཡེ་ཤེས་རབ་གསལ་བར།། ཚད་མེད་པ་ཡི་མུན་པ་དང༌།། སེལ་བར་བྱེད་པས་འོད་བྱེད་པའོ།། ཞེས་གསུངས་ཏེ། ས་འདི་ལ་བསྒོམ་པས་སྤང་བར་བྱ་བའི་ཉོན་མོངས་པའི་དྲི་མའང་ཕལ་ཆེར་འགག་ནས་ཡོངས་སུ་འཛིན་པ་མེད་པའི་ཡེ་ཤེས་ཀྱི་འོད་ཀྱིས་སེམས་ཅན་དཔག་ཏུ་མེད་པའི་བློའི་མུན་པ་སེལ་བར་བྱེད་པས། ཆོས་ཀྱི་སྣང་བ་རྒྱ་ཆེན་པོར་འགྱུར་བའོ། །དེ་ཡང༌། ཆོས་ཀྱི་སྣང་བ་ཆེན་པོ་ནི།། བྱེད་པའི་ཕྱིར་ན་འོད་བྱེད་པའོ།། ཞེས་པ་དང༌། ས་གསུམ་པ་ནི་འོད་བྱེད་པའོ།། ཡེ་ཤེས་ཞི་བའི་དབང་འབྱུང་ཕྱིར།། བསམ་གཏན་མངོན་ཤེས་བསྐྱེད་པ་དང༌།། འདོད་ཆགས་ཞེ་སྡང་ཡོངས་ཟད་ཕྱིར།། དེའི་རྣམ་པར་སྨིན་པས་ན།། བཟོད་པ་བརྩོན་འགྲུས་ལྷག་པར་སྤྱོད།། ལྷ་ཡི་དབང་ཆེན་མཁས་པ་སྟེ།། འདོད་པའི་འདོད་ཆགས་བཟློག་པ་ཡིན།། ཞེས་སོ།། ས་བཞི་པ་འོད་འཕྲོ་བ་བཤད་པ་ནི། རྟག་ཏུ་དགའ་བའི་འོད་ཀྱིས་གསལ།། འདུ་འཛི་རྣམ་པར་སྤངས་པ་ཡི།། ཡེ་ཤེས་འོད་ཀྱིས་རབ་བསྐོར་བས།། ས་དེ་འོད་འཕྲོ་ཅན་དུ་འདོད།། ཞེས་གསུངས་པ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་ཀྱིས་གཟུང་བ་དང་འཛིན་པའི་སེམས་ཀྱི་རྣམ་གཡེང་གི་འདུ་འཛི་རིང་དུ་བྱས་པས་ཐ་དད་མེད་པར་རྟོགས་པའི་ཡེ་ཤེས་ཀྱི་འོད་འཕྲོ་བའི་རྒྱུ་མཚན་ཅན་ནོ། །དེ་ཡང༌། འདི་ལྟར་བྱང་ཆུབ་ཕྱོགས་མཐུན་ཆོས།། རབ་ཏུ་བསྲེག་བྱེད་འོད་ལྟ་བུ།། དེ་དང་ལྡན་ཕྱིར་ས་དེ་ནི།། གཉིས་པོ་བསྲེག་པས་འོད་འཕྲོ་ཅན།། ཞེས་པ་དང༌། བཞི་པ་འོད་འཕྲོ་ཅན་ཞེས་པ།། ཡང་དག་ཡེ་ཤེས་འབྱུང་བའི་ཕྱིར།། བྱང་ཆུབ་ཕྱོགས་མཐུན་མ་ལུས་པ།། ཁྱད་པར་དུ་ནི་བསྒོམ་པའི་ལམ།། དེ་ཡི་རྣམ་པར་སྨིན་པ་ནི།། འཐབ་བྲལ་ལྷ་ཡི་བདག་པོར་འགྱུར།། འཇིག་ཚོགས་ལྟ་བར་རབ་འབྱུང་བ།། ཀུན་ནས་འཇོམས་བྱེད་མཁས་པ་ཡིན།། ཞེས་གསུངས་སོ།། ས་ལྔ་པ་སྦྱང་དཀའ་བ་ནི། རིགས་དང་སྒྱུ་རྩལ་བཟོ་གནས་དང༌།།

བསམ་གཏན་རྣམ་པ་སྣ་ཚོགས་ཉིད།། ཉོན་མོངས་ཤིན་ཏུ་སྦྱང་དཀའ་ལས།། རྣམ་པར་རྒྱལ་བས་སྦྱང་དཀའ་གསུངས།། ཞེས་གསུངས་ཏེ། སེམས་ཅན་རྣམས་སྨིན་པར་བྱ་བའི་ཐབས་བཟོའི་གནས་ལ་སོགས་པ་ཐམས་ཅད་ཀྱི་བྱ་བ་བྱེད་པ་དང༌། ཞི་བའི་བསམ་གཏན་འགོག་པ་ལ་སོགས་པའི་མི་མཐུན་པ་དུས་གཅིག་ཆར་གྲུབ་པར་འགྱུར་བ་འདི་ཡང་སྦྱང་དཀའ་བ་ཡིན་ཀྱང༌། གྲུབ་པའི་ཕྱིར་སྦྱང་དཀའ་བ་ཞེས་བྱའོ། །དེ་ལྟར་ཡང༌། སེམས་ཅན་རྣམས་ཡོངས་སྨིན་བྱ་དང༌།། རང་གི་སེམས་ནི་བསྲུང་བའི་ཕྱིར།། བློ་ལྡན་རྣམས་ཀྱིས་སྦྱངས་དཀའ་བ།། དེ་ཕྱིར་སྦྱང་དཀའ་ཞེས་བྱའོ།། ཞེས་པ་དང༌། ལྔ་པ་ཤིན་ཏུ་སྦྱང་དཀའ་བ།། བདུད་ཀྱིས་ཤིན་ཏུ་ཐུབ་དཀའ་ཕྱིར།། འཕགས་པའི་བདེན་སོགས་ཕྲ་མོའི་དོན།། ཤེས་ལ་མཁས་པ་འབྱུང་བ་ཉིད།། དེ་ཡི་རྣམ་པར་སྨིན་པ་ནི།། དགའ་ལྡན་གནས་པའི་ལྷ་རྒྱལ་འགྱུར།། མུ་སྟེགས་བྱེད་པ་ཐམས་ཅད་ཀྱི།། ཉོན་མོངས་ལ་གནས་བཟློག་བྱེད་པའོ།། ཞེས་གསུངས་སོ།། ས་དྲུག་པ་མངོན་དུ་གྱུར་པ་ནི། བྱང་ཆུབ་རྣམ་པ་གསུམ་པོ་དང༌།། ཕུན་སུམ་ཚོགས་ཀུན་བསྡུ་བ་དང༌།། སྐྱེ་དང་འཇིག་པ་ཟབ་པ་ལས།། ས་དེ་མངོན་དུ་གྱུར་པར་འདོད།། ཞེས་གསུངས་ཏེ། ཉན་རང་དང་བྱང་ཆུབ་སེམས་དཔའི་བྱང་ཆུབ་གསུམ་པོས་མཉམ་པ་ཉིད་དུ་ཤེས་རབ་ཀྱིས་རྟོགས་པས་སྲིད་དང་ཞི་བ་ཁྱད་མེད་དུ་མངོན་དུ་གྱུར་ནས། སྐྱེ་བ་དང་འགག་པ་རབ་ཏུ་ཟབ་པ་རྟོགས་པ་སྟེ། ཤེས་རབ་ཕ་རོལ་ཕྱིན་བརྟེན་ནས།། འཁོར་བ་དང་ནི་མྱ་ངན་འདས།། གཉིས་འདིར་མངོན་དུ་གྱུར་པའི་ཕྱིར།། མངོན་དུ་གྱུར་པའི་ས་ཞེས་བརྗོད།། ཞེས་པ་དང༌། དྲུག་པ་མངོན་ཕྱོགས་ཞེས་བྱ་སྟེ།། སངས་རྒྱས་ཆོས་ལ་མངོན་ཕྱོགས་ཕྱིར།། ཞི་གནས་ལྷག་མཐོང་གོམས་པ་ཡིས།། འགོག་པ་ཐོབ་པར་རྒྱས་པའི་ཕྱིར།། དེ་ཡི་རྣམ་པར་སྨིན་པ་ནི།། ལྷ་ཡི་རྒྱལ་པོ་རབ་འཕྲུལ་འགྱུར།། ཉན་ཐོས་རྣམས་ཀྱིས་མི་འཕྲོག་པས།། ལྷག་པའི་ང་རྒྱལ་ཅན་ཞི་བྱེད།། ཞེས་གསུངས་སོ།། ས་བདུན་པ་རིང་དུ་སོང་བ་ནི།

འཁོར་ལོའི་བཀོད་པས་རྣམ་ཀུན་ཏུ།། འོད་ཀྱི་དྲ་བས་རྩེ་བ་དང༌།། འཁོར་བའི་མཚོ་ཡི་འདམ་བརྒལ་བས།། དེ་ལ་རིང་དུ་སོང་ཞེས་བྱ།། ཞེས་གསུངས་པས། གང་གིས་འདི་ལ་སངས་རྒྱས་ཀྱི་གསང་བའི་གནས་ལ་ཞུགས་པའི་རྟགས་སུ་འཁོར་ལོའི་བཀོད་པ་སྟེ། སངས་རྒྱས་ཀྱི་དཀྱིལ་འཁོར་དང་འདྲ་བའི་འོད་ཀྱི་དྲ་བས་རྩེ་ཞིང་སྐད་ཅིག་ལ་འགོག་པ་ལ་ཡང་སྙོམས་པར་འཇུག་པས་མཉམ་པ་ཉིད་རྟོགས་ནས་རིང་དུ་སོང་བའི་ཕྱིར་ན་འདམ་ལས་བརྒལ་བ་ཡིན་ནོ། །དེ་ཡང༌། བགྲཽད་ཅིག་ལམ་དང་འབྲེལ་བའི་ཕྱིར།། རིང་དུ་སོང་བའི་སར་འདོད་དོ།། ཞེས་དང༌། བདུན་པ་རིང་དུ་སོང་བ་དང༌།། གྲངས་ནི་རིང་དུ་སོང་ལྡན་ཞིང༌།། གང་ཕྱིར་སྐད་ཅིག་སྐད་ཅིག་ལ།། དེ་ནི་འགོག་པར་སྙོམས་པར་འཇུག། དེའི་རྣམ་པར་སྨིན་པ་ནི།། དབང་བསྒྱུར་ལྷའི་བདག་པོར་འགྱུར།། འཕགས་པའི་བདེན་རྟོགས་ཤེས་པ་ཡིས།། སློབ་དཔོན་ཁྱུ་མཆོག་ཆེན་པོར་འགྱུར།། ཞེས་བཤད་པ་ནི་ཐབས་མཁས་པའི་ཕ་རོལ་ཏུ་ཕྱིན་པའི་དོན་དུ་གསུངས་སོ།། ས་བརྒྱད་པ་མི་གཡོ་བ་བཤད་པ་ནི། སངས་རྒྱས་ཀྱིས་ངེས་འདི་བཟུང་ཞིང༌།། ཡེ་ཤེས་རྒྱ་མཚོར་ཞུགས་པ་དང༌།། འབད་མེད་ལྷུན་གྱིས་གྲུབ་གྱུར་པས།། བདུད་ཀྱི་འཁོར་གྱིས་མི་གཡོ་བའོ།། ཞེས་གསུངས་ཏེ། གང་གི་ཚེ་ས་བརྒྱད་པ་ཐོབ་པ་ན་ཡིད་དང་འཛིན་པ་དང་རྣམ་པར་རྟོག་པ་གནས་པར་གྱུར་པའི་ཕྱིར། སངས་རྒྱས་ཀྱི་ངེས་པ་བཟུང་བ་ནི། གསང་ཆེན་ཐབས་ལ་མཁས་པའི་མདོ་ལས། འདི་ཐོབ་ནས་འདོད་ན་ཞག་བདུན་གྱིས་བླ་ན་མེད་པའི་བྱང་ཆུབ་ཆེན་པོ་ཐོབ་པ་སྟོན་པར་གསུངས་པས། འདིར་སངས་རྒྱས་ཀྱི་གསང་བ་ལ་ཞུགས་པའི་ཕྱིར། ཡེ་ཤེས་རྒྱ་མཚོར་གནས་པར་གྱུར་པ་སྟེ། ལྷུན་གྱིས་གྲུབ་པའི་འཕྲིན་ལས་ལ། བདུད་ཐམས་ཅད་ཀྱིས་མི་བསྒུལ་བ་སྨོན་ལམ་གྱི་ཕ་རོལ་ཏུ་ཕྱིན་པ་ཐོབ་པའོ། །དེ་ཡང༌། འདུ་ཤེས་གཉིས་ཀྱིས་མི་གཡོའི་ཕྱིར།། མི་གཡོ་བ་ཞེས་ངེས་པར་བརྗོད།། ཞེས་འདུ་ཤེས་གཉིས་ནི། ཤེས་བྱ་ལ་རྟོག་པའི་འདུ་ཤེས་དང་དེ་བཞིན་ཉིད་ལ་རྟོག་པའི་འདུ་ཤེས་ཏེ།

གཉིས་ཀ་དག་པའི་ཕྱིར་རོ།། དེ་བཞིན་བརྒྱད་པ་གཞོན་ནུའི་ས།། མི་རྟག་སོགས་ཀྱིས་མི་གཡོའི་ཕྱིར།། མི་གཡོ་དེ་བཞིན་ལུས་དང་ནི།། ངག་སེམས་སྤྱོད་ཡུལ་བསམ་མི་ཁྱབ།། དེ་ཡི་རྣམ་པར་སྨིན་པ་ནི།། སྟོང་གི་བདག་པོའི་ཚངས་པར་འགྱུར།། སེམས་ཅན་བསམ་པ་དྲིས་པ་ལས།། དགྲ་བཅོམ་སོགས་ཀྱིས་འཕྲོག་པ་མེད།། ཞེས་ཀྱང་བཤད་དོ།། ས་དགུ་པ་ལེགས་པའི་བློ་གྲོས་བཤད་པ་ནི། སོ་སོ་ཡང་དག་རིག་ཀུན་ལ།། ཆོས་སྟོན་པ་ཡི་འབྲེལ་བའི་གཏམ།། རྣལ་འབྱོར་པ་དེ་མཐར་སོན་པས།། ས་དེ་ལེགས་པའི་བློ་གྲོས་འདོད།། ཞེས་གསུངས་ཏེ། ས་འདི་ལ་ཆོས་ཐམས་ཅད་ཀྱི་དབང་ཕྱུག་སོ་སོ་ཡང་དག་པར་རིག་པ་ཀུན་མཐར་སོན་པ་སྟོན་པ་ནི། འབད་པ་མེད་པ་སྟོན་པའི་ཕྱིར། སངས་རྒྱས་ཐམས་ཅད་ཀྱི་གསུང་གི་རང་བཞིན་མཉམ་པ་ཉིད་མཐར་ཕྱིན་པ་སྟེ། སྟོབས་ཀྱི་ཕ་རོལ་ཏུ་ཕྱིན་པ་ཡིན་ནོ། །དེ་ཡང༌། སོ་སོ་ཡང་དག་རིག་བློ་བཟང༌།། ས་དེ་ལེགས་པའི་བློ་གྲོས་འདོད།། ཞེས་བྱ་བ་དང༌། ས་དགུ་པ་ནི་ལེགས་པ་ཡི།། བློ་གྲོས་ཞེས་བྱ་རྒྱལ་ཚབ་བཞིན།། གང་ཕྱིར་སོ་སོ་ཡང་དག་རིག། ཐོབ་པ་འདི་ལ་བློ་གྲོས་བཟང༌།། དེའི་རྣམ་པར་སྨིན་པས་ན།། སྟོང་གཉིས་བདག་པོའི་ཚངས་པར་འགྱུར།། ཞེས་འབྱུང་ངོ༌།། ས་བཅུ་པ་ཆོས་ཀྱི་སྤྲིན་བཤད་པ་ནི། ཡེ་ཤེས་རང་བཞིན་འདི་ཡི་སྐུ།། དྲི་མེད་ནམ་མཁའ་དང་མཉམ་པ།། སངས་རྒྱས་རྣམས་ཀྱི་འཛིན་པ་ལས།། ཆོས་ཀྱི་སྤྲིན་གྱིས་ཀུན་ཏུ་འབྱུང༌།། ཞེས་འབྱུང་ངོ༌།། འདི་ནི་ཡེ་ཤེས་མཐར་སོན་པའི་སངས་རྒྱས་ཐམས་ཅད། སྐུ་མཉམ་པའི་འཕྲིན་ལས་མཛད་པ་བཅུ་གཉིས་རྒྱུན་ཆད་མེད་པ་སློབ་མ་དུལ་བའི་ཚོགས་མཐའ་ཡས་པ་མངའ་བར་འགྱུར་བ་སྟེ། ཇི་ལྟ་བ་དང་ཇི་སྙེད་པ་ནམ་མཁའ་དང་མཉམ་པར་གྱུར་པའོ། །དེའི་ཕྱིར་ཡེ་ཤེས་ཀྱི་ཕ་རོལ་ཏུ་ཕྱིན་པ་ཞེས་ བྱའོ། །དེའང༌། སྤྲིན་བཞིན་གཉིས་ཀྱིས་ནམ་མཁའི་ཆོས།། ཁྱབ་པའི་ཕྱིར་ནི་ཆོས་ཀྱི་སྤྲིན།། ཞེས་པ་དང༌། བཅུ་པ་ཆོས་ཀྱི་སྤྲིན་ཡིན་ཏེ།། དམ་པའི་ཆོས་ཀྱི་ཆར་འབེབས་ཕྱིར།།

བྱང་ཆུབ་སེམས་དཔའ་སངས་རྒྱས་ཀྱི།། འོད་ཟེར་དབང་གིས་དབང་བསྐུར་ཕྱིར།། དེ་ཡི་རྣམ་པར་སྨིན་པས་ནི།། གནས་གཙང་ལྷའི་བདག་པོར་འགྱུར།། བསམ་ཡས་ཡེ་ཤེས་ཡུལ་གྱི་བདག། དབང་ཕྱུག་ཆེན་པོ་མཆོག་ཡིན་ནོ།། ཞེས་གསུངས་ཏེ། ལུང་སྔ་མ་རྣམས་ནི་མདོ་སྡེ་རྒྱན་ལས་གསུངས་ཤིང༌། ཕྱི་མ་རྣམས་ནི་རིན་པོ་ཆེའི་ཕྲེང་བ་ལས་བྱུང་བ་ཡིན་ནོ།། ས་བཅུ་པ་འདི་ཡང་རང་གི་ངོ་བོ་བསྡུས་ཏེ་བསྟན་པ་འདི་རྣམས་ལ་སྒྲིབ་པར་བྱེད་པ་ནི། ཆོས་ཀྱི་དབྱིངས་ཀུན་ཏུ་འགྲོ་བའི་དོན་ལ་སོགས་པ་རྣམ་པ་བཅུ་ལ། ཉོན་མོངས་པ་ཅན་མ་ཡིན་པའི་མི་ཤེས་པ་གང་ཡིན་པ་ནི། བྱང་ཆུབ་སེམས་དཔའི་ས་བཅུ་ལ་གོ་རིམ་བཞིན་དུུ་བསྒྲིབ་ཏེ། དེའི་མི་མཐུན་པའི་ཕྱོགས་སུ་གྱུར་པའི་ཕྱིར་རོ། །དེའང༌། ཀུན་ཏུ་འགྲོ་དོན་མཆོག་གི་དོན།། རྒྱུ་མཐུན་དོན་གྱི་མཆོག་ཉིད་དང༌།། ཡོངས་སུ་འཛིན་པ་མེད་དོན་དང༌།། རྒྱུ་རྣམས་ཐ་དད་མེད་པ་དང༌།། ཉོན་མོངས་རྣམ་དག་མིན་དོན་དང༌།། ཐ་དད་མེད་པའི་དོན་ཉིད་དང༌།། འབྲི་མེད་འཕེལ་བ་མེད་དོན་དང༌།། དབང་ནི་རྣམ་པ་བཞི་ཡི་གནས།། ཆོས་ཀྱི་དབྱིངས་ལ་མ་རིག་པ།། ཉོན་མོངས་ཅན་མིན་སྒྲིབ་པ་བཅུ།།

ས་བཅུའི་མི་མཐུན་ཕྱོགས་རྣམས་བཅུ།། གཉེན་པོ་དག་ནི་ས་ཡིན་ནོ།། ཞེས་དབུས་མཐའ་ལས་གསུངས་པ་ནི་ཤེས་བྱའི་སྒྲིབ་པ་སྟེ། འདི་སྤྱོད་པ་ལ་ཡོངས་སུ་སྦྱོར་བ་རྣམས་ནི་ཕ་རོལ་ཏུ་ཕྱིན་པར་རྒྱ་ཆེར་བསྟན་ཏོ།། མདོར་བསྡུས་ན་འདོད་པའི་ཁམས་བསྒྲུབ་པར་བྱེད་པའི་འདོད་ཆགས་དང༌། ཞེ་སྡང་དང༌། གཏི་མུག་གིས་ཀུན་ནས་ལྡང་བ་དྲག་པོ་ནི། མི་སྡུག་པ་ལ་སོགས་པའི་གཉེན་པོས་སྤང་བར་བྱ་བ་ཡིན་ནོ། །དུག་གསུམ་བག་ལ་ཉལ་གཟུགས་དང་གཟུགས་མེད་པ་བསྒྲུབ་པ་ནི་འཇིག་རྟེན་ལས་འདས་པའི་ལམ་གྱི་སྤང་བར་བྱའོ།། ཉན་རང་གི་རྒྱུད་ལ་ཡོད་པའི་མ་རིག་པའི་བག་ཆགས་ཀྱི་ས་དང༌། མཐོང་བས་སྤང་བ་དང༌། བསྒོམ་པས་སྤང་བ་དང༌། མ་དག་པའི་ས་བདུན་དང༌། དག་པའི་ས་གསུམ་གྱི་སྤང་བྱ། ཉོན་མོངས་པ་དང༌། ཤེས་བྱ་དང༌། སྙོམས་འཇུག་གི་སྒྲིབ་པར་བསྡུས་ནས་ཀྱང་གསུངས་ཏེ། སྤང་བྱ་དང༌། གཉེན་པོ་དང༌། དེ་བཞིན་ཉིད། འབྲས་བུའི་མཚན་མ་བཞིའི་རིམ་པས་གཉེན་པོར་བསྟན་ཏོ།། དེ་ལ་རྣམ་པར་མི་རྟོག་པའི་ཡེ་ཤེས་ནི། ཆོས་ཀྱི་སྐུ་རྒྱས་པའི་ཐ་སྙད་དེ་དང་སྒྱུ་མ་ལྟ་བུའི་ཡེ་ཤེས་ནི་གཟུགས་སྐུ་རྒྱས་པའི་ཐ་སྙད་དུ་གསུངས་ཏེ། རང་གི་ངོ་བོས་རྟེན་ཅིང་འབྲེལ་བར་འབྱུང་བ་དབྱེར་མེད་དུ་བརྗོད་དོ།། གཟུགས་ཀྱི་སྐུ་རྣམས་ལ་རྒྱལ་པོ་རྣམས་ཀྱི་ལུས་དང་མཚུངས་པར་བསྟན་པ་ཡང༌། གཟུགས་ཀྱི་ཁྱད་པར་ཁམས་གསུམ་དུ་སྣང་བའི་ཆ་ལ་དགོངས་ནས་བསྟན་པར་རྟོགས་ཏེ། སྟོབས་ལྔ་ནི་དེ་ལྟར་མ་ཡིན་ནོ།། དེ་ཡང་ཚན་པོ་ཆེ་དྲི་མ་མེད་པའི་གཟི་བརྗིད་ཀྱིས་ཞུས་པ་དང༌། འཕཌ་པ་རྡོ་འཕངས་ལས་ཀྱང༌། བྱང་ཆུབ་སེམས་དཔའ་དང༌། སངས་རྒྱས་རྣམས་ཀྱི་ཤེས་རབ་དང༌། ཡེ་ཤེས་དང༌། བསྒོམ་པའི་ཏིང་ངེ་འཛིན་དང༌། ཚོགས་བསགས་པའི་བསོད་ནམས་དང༌། ལུས་དག་པའི་སྟོབས་ཏེ་བཞི་གསུངས་པ་ལས། ལུས་ཀྱི་སྟོབས་ཀྱང༌། གླང་ཕལ་པ་དང༌། སྐྱ་བོ་དང༌། དཀར་པོ་དང༌། པད་མ་དང༌། ཀུ་མུ་ཏ་དང༌། བལ་གླང་དང༌། སྤོས་གླང་དང༌།

རི་འབིགས་བྱེད་ཀྱི་གླང་དང༌། མཚོན་ཆའི་སྡེར་མོ་ཅན་དང༌། སེང་གེ་ཕལ་པ་དང༌། ཆེན་པོ་དང༌། ས་བླའི་ལྷའི་བུུ་དང༌། ཕྲེང་ཐོགས་དང༌། གཞོང་ཐོགས་དང༌། རྟག་མྱོས་དང༌། པི་ཝང་ཅན་དང༌། ལུས་ངན་དང༌། སུམ་ཅུ་རྩ་གསུམ་དང༌། དེ་རྣམས་བཅུ་འགྱུར་དང༌། བདུན་འགྱུར་དང༌། དེ་ཐམས་ཅད་བརྒྱ་བྱིན་གཅིག་དང༌། ཡང་འཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་ཀྱི་ལྷའི་བུ་རྣམས་བདུན་འགྱུར་དང༌། དེ་ཐམས་ཅད་བདུད་ཀྱི་ལྷ་གཅིག་དང་མཉམ་པ་དང༌། དེ་ཐམས་ཅད་སྲེད་མེད་ཀྱི་བུ་ཕྱེད་པ་གཅིག་དང༌། དེ་གཉིས་ལ་བུུ་ཆེན་པོ་གཅིག་དང་དེ་བཅུ་དགྲ་བཅོམ་པ་སྲིད་པ་ཐ་མ་པ་དང༌། དེ་བརྒྱ་སྟོང་གིས་རང་སངས་རྒྱས་བསེ་རུ་ལྟ་བུ་གཅིག་དང༌། བྱང་ཆུབ་སེམས་དཔའ་མཐོང་ལམ་ཐོབ་ནས་བསྐལ་པ་བརྒྱ་ལོན་པ་གཅིག་ལ། རང་སངས་རྒྱས་བཅུའི་སྟོབས་དང༌། དེ་བཞིན་དུ་བསྐལ་པ་སྟོང་དང༌། ཁྲི་དང༌། འབུམ་དང༌། ས་ཡ་དང༌། བྱེ་བ་དང༌། བྱེ་བ་བརྒྱ་དང༌། སྟོང་དང༌། ཁྲི་དང༌། འབུམ་དང༌། གྲངས་མེད་པ་དང༌། ས་བརྒྱད་པ་དང༌། དགུ་པ་ དང༌། བཅུ་པ་དང༌། སྲིད་པ་ཐ་མ་དང༌། བཅས་པའི་འགྱུར་དཔག་ཏུ་མེད་པ་གསུངས་སོ། །དེ་བཞིན་བསོད་ནམས་ཀྱང༌། འཇིག་རྟེན་མ་ལུས་ཀུན་བསོད་ནམས། །འཇིག་རྟེན་བཞིན་དུ་དཔག་མེད་གང༌། །དེ་བཅུར་བསྒྲེས་པར་གྱུར་པ་ཡིས། །བ་སྤུའི་བུ་ག་གཅིག་འགྲུབ་སྟེ། །ཞེས་བྱ་བ་ལ་སོགས་པ་རྒྱས་པར་གསུངས་ཏེ། འདིར་ཡི་གེས་འཇིགས་པའི་ཕྱིར་མ་བཤད་དོ། །ས་བཅུ་བསྟན་པའི་མདོ་ལ་སོགས་པ་རྣམས་སུ་བལྟ་བར་བྱའོ།། བཞི་པ་དྲི་མ་ཐམས་ཅད་དང་བྲལ་བའི་ཆོས་ཀྱི་སྐུ་ལ་བསྟོད་པ་ལ་བཞི་སྟེ། གནས་གྱུར་པའི་ཆོས་སྐུ་རང་གི་ངོ་བོ་དང༌། བསམ་གྱིས་མི་ཁྱབ་པ་དང༌། རྟོགས་པའི་ཡོན་ཏན་དང༌། འཕྲིན་ལས་བཤད་པའོ། །དང་པོ་ནི། སངས་རྒྱས་རྣམས་ཀྱི་ཆོས་ཀྱི་གནས།། སྤྱོད་པའི་འབྲས་བུ་ཡོངས་འཛིན་པ།། གནས་ནི་ཡོངས་སུ་གྱུར་པ་སྟེ།། ཆོས་ཀྱི་སྐུ་ཞེས་བརྗོད་པ་ཡིན།། ཞེས་གསུངས་ཏེ།

གང་གི་ཚེ་ས་བཅུ་པོ་མཐར་ཕྱིན་ནས། རྡོ་རྗེ་ལྟ་བུའི་ཏིང་ངེ་འཛིན་གྱིས་ཀུན་གཞིའི་རྣམ་པར་ཤེས་པ་མ་རིག་པའི་བག་ཆགས་ཀྱི་ས་བཅོམ་པར་གྱུར་པ་ན། འོད་ཟེར་ཆེན་པོའི་དབང་བསྐུར་ཐོབ་ཅིང་སངས་རྒྱས་སུ་འགྱུར་ཏེ། དེ་ཡང་ཆོས་ཐམས་ཅད་ཀྱི་རང་གི་ངོ་བོ་མཐར་ཐུག་པའི་གནས་སྐབས་ས་དུ་མར་སྤྱད་པ་སྤྱོད་པ་དཔག་ཏུ་མེད་པས། ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་སྨིག་རྒྱུ་དང་འདྲ་བ་སྦྱངས་ནས། རང་བཞིན་གྱིས་འོད་གསལ་བའི་ཡོངས་སུ་གྲུབ་པའི་ངོ་བོ་ཡོངས་སུ་འཛིན་པ་དེ་ནི་གནས་ཡོངས་སུ་གྱུར་པ་ཞེས་གསུངས་པ་ནི། ཆོས་ཀྱི་སྐུ་ཞེས་བརྗོད་པ་ཡིན་ནོ།། དོན་འདི་རྒྱས་པར་ཐེག་བསྡུས་ལས་གསུངས་པ་སྟེ། ཇི་ལྟར་ཆོས་ཀྱི་སྐུ་འདི་འཐོབ་ཅེ་ན། ཐེག་པ་ཆེན་པོའི་ཆོས་འདྲེས་པ་ལ་དམིགས་པ་རྣམ་པར་མི་རྟོག་པ་དང༌། དེའི་རྗེས་ལ་ཐོབ་པའི་ཡེ་ཤེས་རྣམ་ལྔ་ལེགས་པར་བསྒོམ་པས་ཐམས་ཅད་དུ་ཚོགས་ལེགས་པར་བསགས་པ་དང༌། སྒྲིབ་པ་སྲབ་མོ་བཤིག་པར་དཀའ་བ་བཤིག་པའི་ཕྱིར། རྡོ་རྗེ་ལྟ་བུའི་ཏིང་ངེ་འཛིན་གྱིས། ཏིང་ངེ་འཛིན་དེའི་འཇུག་ཐོགས་སུ་སྒྲིབ་པ་ཐམས་ཅད་དང་བྲལ་བའི་ཕྱིར། དེའི་གནས་གྱུར་པས་ཐོབ་བོ།། ཡང་དབང་འབྱོར་པའི་དུས། ཆོས་ཀྱི་སྐུའི་དབང་འབྱོར་ཐོབ་ཅེ་ན། མདོར་བསྡུས་ན་རྣམ་པ་ལྔས་ཐོབ་སྟེ། ༡) གཟུགས་ཀྱི་ཕུང་པོར་གྱུར་པའི་ ཕྱིར། ཞིང་དང༌། ལུས་དང༌། མཚན་དང༌། དཔེ་བྱད་བཟང་པོ་དང༌། དབྱངས་མཐའ་ཡས་པ་དང༌། སྤྱི་གཙུག་ལྟར་མི་མངོན་པ་ལ་དབང་འབྱོར་པ་དང༌། ༢) ཚོར་བའི་ཕུང་པོ་གནས་གྱུར་པའི་ཕྱིར། ཁ་ན་མ་ཐོ་བ་མེད་པ་རྒྱ་ཆེ་བའི་བདེ་བར་གནས་པ་ལ་དབང་འབྱོར་བ་དང༌། ༣) འདུ་ཤེས་ཀྱི་ཕུང་པོ་གནས་གྱུར་པའི་ཕྱིར། མིང་གི་ཚོགས་དང༌། ཚིག་གི་ཚོགས་དང༌། ཡི་གེའི་ཚོགས་ཐམས་ཅད་ལ་དབང་འབྱོར་པ་དང༌། ༤) འདུ་བྱེད་ཀྱི་ཕུང་པོ་གནས་གྱུར་པའི་ཕྱིར། སྤྲུལ་པ་དང༌། བསྒྱུར་བ་དང༌། འཁོར་བསྡུ་བ་དང༌། དཀར་པོའི་ཆོས་བསྡུ་བ་ལ་དབང་འབྱོར་པ་དང༌།

༥) རྣམ་པར་ཤེས་པའི་ཕུང་པོ་གནས་གྱུར་པའི་ཕྱིར། མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོགས་པ་དང༌། བྱ་བ་གྲུབ་པ་ལ་དབང་འབྱོར་པས་ཐོབ་བོ།། ཆོས་ཀྱི་སྐུ་ནི་གནས་པ་དུ་ཞིག་གིས་གནས་པར་རིག་པར་བྱ་ཞེ་ན། མདོར་བསྡུས་ན་གསུམ་གྱིས་གནས་ཏེ་སངས་རྒྱས་ཀྱི་གནས་པ་སྣ་ཚོགས་ཀྱི་གནས་ནི། འདིར་ཚིགས་སུ་བཅད་པ། གང་ཕྱིར་སངས་རྒྱས་རང་གི་དབྱིངས་རྙེད་ནས།། རྣམ་པ་ལྔ་ཡི་བདག་ཉིད་དགྱེས་རྙེས་ལ།། དེ་མ་ཐོབ་པས་དགའ་དང་བྲལ་གྱུར་པ།། དེ་ཕྱིར་དེ་འདོད་པས་ནི་དེ་ཐོབ་བྱོས།། མཐུ་དང་བྱ་བ་གྲུབ་དང་ཆོས་རོ་དང༌།། དོན་དང་ཡོན་ཏན་འབྱོར་པ་དཔག་མེད་དང༌།། རྟག་ཏུ་མི་བཟད་གཟིགས་པ་སངས་རྒྱས་རྣམས།། དགྱེས་མཆོག་ཁ་ན་མ་ཐོ་མེད་པས་བརྙེས།། ལོངས་སྤྱོད་རྫོགས་པའི་སྐུ་སྣ་ཚོགས་ཀྱིས་གནས་པ་ནི། བྱང་ཆུབ་སེམས་དཔའ་ཡོངས་སུ་སྨིན་པར་མཛད་པའི་ཕྱིར་རོ། །སྤྲུལ་པའི་སྐུ་སྣ་ཚོགས་ ཀྱིས་གནས་པ་ནི་ཕལ་ཆེར་ཉན་ཐོས་རྣམས་ཡོངས་སུ་སྨིན་པར་མཛད་པའི་ ཕྱིར་རོ།། སངས་རྒྱས་ཀྱི་ཆོས་དུ་ཞིག་གིས་ཆོས་ཀྱི་སྐུ་བསྡུས་པར་རིག་པར་བྱ་ཞེ་ན། མདོར་བསྡུས་ན་རྣམ་པ་དྲུག་གིས་བསྡུས་ཏེ། སངས་རྒྱས་ཀྱི་ཆོས་རྣམ་པར་དག་པས་ནི། ཀུན་གཞིའི་རྣམ་པར་ཤེས་པ་གནས་གྱུར་ནས། ཆོས་ཀྱི་སྐུ་ཐོབ་པའི་ཕྱིར་རོ། །རྣམ་པར་སྨིན་པས་ནི་དབང་པོ་གཟུགས་ཅན་གནས་གྱུར་ནས། རྣམ་པར་སྨིན་པའི་ཡེ་ཤེས་ཐོབ་པའི་ཕྱིར་རོ། །གནས་པས་ནི་འདོད་པ་ལ་སྤྱོད་པ་ལ་སོགས་པ་གནས་གྱུར་ནས། ཡེ་ཤེས་ཚད་མེད་པས་གནས་པ་ཐོབ་པའི་ཕྱིར་རོ། །དབང་འབྱོར་པས་ནི་ཡོངས་སུ་འཛིན་པའི་ལས་སྣ་ཚོགས་གནས་གྱུར་ནས། འཇིག་རྟེན་གྱི་ཁམས་ཐམས་ཅད་དུ་ཐོགས་པ་མེད་པའི་མངོན་པར་ཤེས་པའི་ཡེ་ཤེས་ལ་དབང་འབྱོར་པ་ཐོབ་པའི་ཕྱིར་རོ། །ཐ་སྙད་པས་ནི་མཐོང་བ་དང༌། ཐོས་པ་དང༌། བྱེ་བྲག་ཕྱེད་པ་དང༌། རྣམ་པར་ཤེས་པའི་ཐ་སྙད་བརྗོད་པར་གྱུར་ནས། སེམས་ཅན་ཐམས་ཅད་ཀྱི་སེམས་ཚིམ་པར་བྱེད་པའི་བསྟན་པ་མཁྱེན་པ་ལ་དབང་འབྱོར་པ་ཐོབ་པའི་ཕྱིར་རོ།

། སེལ་བས་ནི་གནོད་པ་དང༌། ཉེས་པ་ཐམས་ཅད་སེལ་བར་གྱུར་ནས། སེམས་ཅན་ཐམས་ཅད་ཀྱི་གནོད་པ་ཐམས་ཅད་སེལ་བ་མཁྱེན་པའི་ཡེ་ཤེས་བརྙེས་པའི་ཕྱིར་ཏེ། སངས་རྒྱས་ཀྱི་ཆོས་འདི་དྲུག་གིས་ཆོས་ཀྱི་སྐུ་བསྡུས་པར་རིག་པར་བྱའོ། །ཞེས་གསུངས་པ་ཡིན་ནོ།། གཉིས་པ་བསམ་གྱིས་མི་ཁྱབ་པ་ནི། ཚིགས་སུ་བཅད་པ་གཉིས་ལས། བག་ཆགས་ལས་གྲོལ་བསམ་མི་ཁྱབ།། ཅེས་བྱ་བ་ནི། འཁོར་བའི་རྩ་བ་བག་ཆགས་ཡིན་པས། དེ་ལས་གྲོལ་བ་ནི་བསམ་པར་བྱ་བ་གྲོལ་བའི་ཕྱིར། བསམ་གྱིས་མི་ཁྱབ་པ་ཞེས་བསྟན་ནས། རྒྱས་པར་བཤད་པའི་ཕྱིར། འཁོར་བའི་བག་ཆགས་བསམ་དུ་ཡོད།། ཁྱེད་ནི་ཀུན་ཏུ་བསམ་མི་ཁྱབ།། གང་གི་ཁྱོད་ནི་ཤེས་པར་ནུས།། ངག་གི་སྤྱོད་ཡུལ་ཀུན་ལས་འདས།། དབང་པོ་ཀུན་གྱི་སྤྱོད་ཡུལ་མིན།། ཞེས་གསུངས་སོ།། འཁོར་བ་ནི་ཉེ་བར་ལེན་པའི་ཕུང་པོ་ལྔ་སྟེ། དེའི་བག་ཆགས་ནི་བསམ་པས་གཞལ་ན། རྒྱུ་དང་རྐྱེན་གྱི་མཚན་ཉིད་ཅན་རྟེན་ཅིང་འབྲེལ་བར་འབྱུང་བ་སྟེ། འདི་ནི། སོ་སོའི་སྐྱེ་བོ་བློ་དང་ལྡན་པས་ཀྱང༌། བརྟག་ཅིང་བསམ་དུ་ཡོད་མོད་ཀྱི། སངས་རྒྱས་ཡེ་ཤེས་ཁྱོད་ནི་ཀུན་ཏུ་སྟེ། ཐོག་མར་དྲི་བཅས། བར་དུ་དྲི་མ་སེལ་བཞིན་པ་དང༌། མཐར་དྲི་མ་བྲལ་ཡང༌། འདུས་མ་བྱས་པ་གསར་དུ་སྐྱེ་བ་མ་ཡིན་པ། འདུ་བྱེད་པ་མ་ཡིན་པ། དྲི་མས་གཏན་མ་ཡིན་པ། ནུས་པ་དང་ཐུགས་རྗེ་མཐའ་མེད་པ་འདི་ནི་བསམ་གྱིས་མི་ཁྱབ་བོ།། དེས་ན་གང་གིས་ཁྱོད་ནི་ཤེས་པར་ནུས་ཏེ། ཤེས་བྱ་དང་ཤེས་བྱེད་མཉམ་པར་འདྲེས་པའི་ཕྱིར་རོ། །ཤེས་བྱ་དང་ཤེས་བྱེད་ཐ་དད་པ་མེད་ན་མིང་དང༌། ཚིག་དང༌། ཡེ་ཤེས་མི་འབྱུང་བའི་ཕྱིར་ངག་གི་སྤྱོད་ཡུལ་ལས་འདས་པ་ཡིན་ནོ། །གང་སེམས་དང༌། གང་གི་སྤྱོད་ཡུལ་མ་ཡིན་པ་ནི། ལུས་ཀྱི་ཆ་མ་ཡིན་པས། མིག་ལ་སོགས་པའི་དབང་པོ་དང༌། ཡིད་ཀྱི་དབང་པོའི་བར་གྱི་སྤྱོད་ཡུལ་མ་ཡིན་ཏེ། སྟོང་པའི་ཕྱིར་རོ། །འདི་ལྟར་རྒྱུད་བླ་མར་ཡང༌། ཕྲ་ཕྱིར་ཐོས་པའི་ཡུལ་མིན་ཕྱིར།། དོན་དམ་ཕྱིར་ནི་བསམ་པའི་མིན།།

ཆོས་ཉིད་ཟབ་མོ་འཇིག་རྟེན་པའི།། བསྒོམ་པ་ལ་སོགས་ཡུལ་མ་ཡིན།། གང་ཕྱིར་གཟུགས་ལ་དམུས་ལོང་བཞིན།། བྱིས་པས་དེ་སྔོན་མཐོང་མ་མྱོང།། ཞེས་བྱུང་བ་ཡིན་ནོ།། དེ་ལྟར་ན་གཏན་ནས་རྟོགས་བྱ་མ་ཡིན་ནམ་ཞེ་ན། ཡིད་ཀྱི་ཤེས་པས་རྟོགས་བྱ་བ།། ཞེས་གསུངས་པ་ནི། ཡིད་ཀྱི་དྲི་མ་དག་ཅིང་དྲི་མ་མེད་པའི་ཡིད་དུ་གྱུར་པས་སོ་སོ་རང་གིས་རིག་ཅིང་རྟོགས་པར་བྱ་བ་སྟེ། སྔར་ཇི་སྐད་དུ་བསྟན་པ་བཞིན་ནོ།། དེས་ན་བརྗོད་དུ་མེད་པ་ལ་གང་གིས་ཀྱང་བརྗོད་པ་དང་བསམ་དུ་མེད་པ་ལ་བསམ་པ་ཐམས་ཅད་མཁྱེན་པ་དང༌། བྱེད་པ་མེད་པ་ལ་འཁོར་འདས་ཐམས་ཅད་བྱེད་པ་སྟེ། གང་ཡང་རུང་ལ་ཕྱག་འཚལ་བསྟོད།། ཞེས་གསུངས་པ་ཡིན་ནོ། །དེ་བཞིན་དུ། བཙས་པའི་ཁྱིམ་གནས་བུ་ཆུང་གིས།། ཉི་མའི་གཟུགས་བཞིན་འཕགས་པས་ཀྱང༌།། ཞེས་བྱ་བ་དང༌། དཔལ་ས་ར་ཧ་པས་ཀྱང༌། ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ།། དེ་ཚེ་མི་མཐུན་ཕྱོགས་ཀྱིས་འཇུག་པ་མེད།། ཅེས་གསུངས་སོ།། དེ་ལྟར་རྟོགས་པ་མཐར་ཐུག་པའི་ཡོན་ཏན་བཤད་པ་ནི་བཞི་ལས། སེམས་དག་པའི་ཚུལ་དང༌། ཡེ་ཤེས་ཀྱི་ལུས་རྫོགས་པ་དང༌། དག་པའི་ཡོན་ཏན་དང༌། ཐོབ་པའི་ཡོན་ཏན་ནོ། །དང་པོ་ནི། རིམ་གྱིས་འཇུག་པའི་ལུས་ཉིད་ཀྱི།། སངས་རྒྱས་སྲས་པོ་གྲགས་ཆེན་རྣམས།། ཆོས་ཀྱི་སྤྲིན་གྱི་ཡེ་ཤེས་ཀྱི།། ཆོས་ཉིད་སྟོང་པ་མཐོང་གྱུར་ན།། གང་ཚེ་སེམས་ནི་རབ་དཀྲུས་པ།། འཁོར་བའི་གཟེབ་ལས་འདས་གྱུར་ནས།། ཞེས་གསུངས་པ་ནི། བྱང་ཆུབ་སེམས་དཔའ་ས་བཅུ་པོ་ལ་ལེགས་པར་རིམས་ཀྱིས་ཞུགས་ཤིང་ཐོབ་པས་དབང་བསྐུར་བའི་སངས་རྒྱས་ཀྱི་ས་ཐོབ་པ་དེའི་ཚེ། ནམ་མཁའི་མཐས་ཀླས་པ་སངས་རྒྱས་ཐམས་ཅད་ཀྱིས་བསྔགས་པས་ན། གྲགས་པ་ཆེན་པོ་སྟེ། དེ་ཡང་ཆོས་དཀར་པོའི་འཕྲིན་ལས་ནམ་མཁའ་དང་མཉམ་པའི་ཐུགས་རྗེའི་སྤྲིན་ལས། བྱང་ཆུབ་ཆེན་པོ་ལ་སོགས་པའི་འཕྲིན་ལས་ཀྱི་ཆར་འབད་པ་མེད་པར་འབྱུང་བར་གྱུར་ཅིང༌། རྣམ་པར་མི་རྟོག་པའི་ཡེ་ཤེས་སྤང་བྱ་དང༌།

གཉེན་པོ་དང་དེ་བཞིན་ཉིད་དང༌། འབྲས་བུ་རྟོགས་པའི་མཚན་མ་སྟེ། བཞི་པོས་སྟོང་པར་གྱུར་མ་ཐག་ཏུ། གང་གི་ཚེ་མ་རིག་པའི་བག་ཆགས་ཀྱི་སའི་རྟེན་གྱི་སེམས་ཀུན་གཞིའི་རྣམ་པར་ཤེས་པ་དག་ཅིང་གྲུབ་པ་སྟེ། འགག་པས་སྤང་བྱ་ཐམས་ཅད་དང་བྲལ་བར་གྱུར་ཏེ། དེ་ནི་སངས་རྒྱས་བཅོམ་ལྡན་འདས་རྣམས་ཀྱི་ཞི་བ་ཞེས་བྱའོ།། དེ་ལྟར་སེམས་འགག་པས་ཡེ་ཤེས་ཀྱི་ལུས་རྫོགས་པའི་ཚུལ་ནི། པདྨ་ཆེན་པོའི་རང་བཞིན་གྱིས།། བསྟན་ལ་དེ་ནི་རབ་གནས་འགྱུར།། འདབ་མའི་རིན་ཆེན་དུ་མའི་འོད།། འདོད་པར་བྱེད་པའི་ཟེའུ་འབྲུ་ཅན།། པདྨ་བྱེ་བ་དུ་མ་ཡིས།། རྣམ་པ་ཀུན་ཏུ་ཡོངས་སུ་བསྐོར།། ཞེས་གསུངས་ཏེ། གང་ཚེ་སེམས་འགག་པས་འཁོར་བའི་གཟེབ་ལས་གྲོལ་བར་གྱུར་པ་དེ་ནས་ཡེ་ཤེས་སྐུ་དེ་བཞུགས་པའི་གདན་ཡང་འདི་ལྟ་སྟེ། སངས་རྒྱས་ཀྱི་སྨོན་ལམ་ཚད་མེད་པ་ལས་གྲུབ་པ། བྱང་ཆུབ་ཀྱི་སྙིང་པོའི་ནོར་བུ་དྲི་མ་མེད་པའི་སྙིང་པོ་ཅན། དབང་གི་རྒྱལ་པོ་དང༌། བསམ་འཕེལ་དང༌། བརྒྱ་བྱིན་ཐོགས་དང༌། བཻ་ཌཱུརྱ་དང༌། བློན་ཁ་ཆེན་པོ་དང༌། པདྨ་ར་ག་དང༌། སྐར་མདོག་དང༌། ཆུ་དང༌། ས་དང༌། སྤུག་དང༌། རྡོའི་སྙིང་པོ་དང༌། འཛམ་བུའི་ཆུ་བོའི་གསེར་ལྟ་བུ་ལ་སོགས་པ་ཚད་མེད་པ་བསམ་གྱིས་མི་ཁྱབ་པ། འཇིག་རྟེན་ཐམས་ཅད་ལས་འདས་པ། ནམ་མཁའི་མཐས་གཏུགས་པ་རྒྱས་པར་འགེངས་པའི་འོད་ཅན། རྒྱན་ཐམས་ཅད་ཀྱིས་སྤྲས་པ། མདོར་བསྡུས་ན་དེའི་བསྔགས་པ་དང་བཀོད་པ་ནི་ཁ་བྱེ་བ་ཁྲག་ཁྲིག་བརྒྱ་སྟོང་གིས་བསྐལ་པ་གང་གའི་ཀླུང་གི་བྱེ་མ་སྙེད་དུ་བརྗོད་ཀྱང་མཐར་ཐུག་པར་མི་འགྱུར་བ་དེ་ལྟ་བུའི་པདྨ་བྱེ་བ་དུ་མ་ཡིས། རྣམ་པ་ཀུན་ཏུ་ཡོངས་སུ་བསྐོར་བ་ལ་བཞུགས་པར་འགྱུར་ཏེ། རྒྱས་པར་ནི་ཕལ་པོ་ཆེ་ལས་གསུངས་པ་ལྟ་བུ་ཡིན་ནོ། །དེའི་སྐུའི་བཀོད་པ་ནི། རྒྱལ་བའི་སྲས་ཀུན་ཏུ་བཟང་པོས་ནི་བྱང་ཆུབ་ཀྱི་ཤིང་དྲུང་དུ་གཟིགས་པའི་བཀོད་པ་ལྟ་བུ་སྟེ། འདིར་བརྗོད་ཀྱིས་མི་ལང་ངོ༌།། ད་ནི་དེ་ལྟ་བུའི་དག་པའི་ཡོན་ཏན་བསྟན་པ་ནི།

སྟོབས་བཅུ་པོ་ཡིས་ཡོངས་སུ་གང༌།། མི་འཇིགས་པ་ཡིས་ཡང་དག་ངོམས།། བསམ་མི་ཁྱབ་པའི་སངས་རྒྱས་ཆོས།། སྤྲོས་མེད་རྣམས་ལ་ཉམས་མི་མངའ།། ཞེས་གསུངས་ཏེ། འདི་ནི་ཆོས་ཀྱི་སྐུའི་ཡོན་ཏན་སུམ་ཅུ་རྩ་གཉིས་ཏེ། སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཆོས་བཅོ་བརྒྱད་བསྟན་ཏེ། འདི་རྣམས་འཕགས་པ་ཆེན་པོ་བྱམས་པས་རྒྱུད་བླ་མར་བསྡུས་པའི་ཚུལ་འདིར་བརྗོད་པ། གནས་དང་གནས་མིན་ལས་རྣམས་ཀྱི།། རྣམ་སྨིན་དང་ནི་དབང་པོ་དང༌།། ཁམས་རྣམས་དང་ནི་མོས་པ་དང༌།། ཀུན་འགྲོའི་ལམ་ནི་བསམ་གཏན་སོགས།། ཉོན་མོངས་དྲི་མ་མེད་པ་དང༌།། གནས་ནི་རྗེས་སུ་དྲན་པ་དང༌།། ལྷ་ཡི་མིག་དང་ཞི་བ་ནི།། མཁྱེན་པའི་སྟོབས་ནི་རྣམ་པ་བཅུ།། ཞེས་སྟོབས་བཅུའོ།། ཆོས་ཀུན་རྫོགས་པར་བྱང་ཆུབ་དང༌།། གེགས་ནི་འགོག་པར་མཛད་པ་དང༌།། ལམ་སྟོན་པ་དང་འགོག་སྟོན་ལ།། མི་འཇིགས་པ་ནི་རྣམ་པ་བཞི།། ཞེས་བྱ་བ་ནི་མི་འཇིགས་པ་སྟེ། ལྷ་དང༌། བདུད་དང༌། དགེ་སྦྱོང་དང༌། བྲམ་ཟེ་གཞན་གྱིས་འདི་མ་ཡིན་ཞེས་བརྒལ་དུ་མེད་པའི་ཕྱིར་མི་འཇིགས་པའོ།། འཁྲུལ་དང་ཅ་ཅོ་མི་མངའ་དང༌།། སྟོན་པའི་དྲན་པ་ཉམས་མི་མངའ།། མཉམ་པར་མ་བཞག་ཐུགས་མི་མངའ།། འདུ་ཤེས་སྣ་ཚོགས་ཀྱང་མི་མངའ།།

མ་བརྟགས་བཏང་སྙོམས་མི་མངའ་སྟེ།། འདུན་པ་བརྩོན་འགྲུས་དྲན་པ་དང༌།། ཤེས་རབ་ཏིང་འཛིན་རྣམ་གྲོལ་གྱི།། ཡེ་ཤེས་གཟིགས་པ་ཉམས་མི་མངའ།། ལས་རྣམས་ཡེ་ཤེས་སྔོན་འགྲོ་དང༌།། དུས་ལ་ཡེ་ཤེས་སྒྲིབ་པ་མེད།། དེ་ལྟར་བཅོ་བརྒྱད་འདི་དང་གཞན།། སྟོན་པའི་མ་འདྲེས་ཡོན་ཏན་ཡིན།། ཞེས་པ་ནི་གཞན་དང་རྡུལ་ཕྲ་རབ་ཙམ་ཡང་འདྲེས་པ་མེད་པའི་མཆོག་ཏུ་བརྗོད་པ་ཡིན་ནོ། །འདི་རྣམས་རྒྱས་པར་ནི། སངས་རྒྱས་ཀྱི་སྙིང་རྗེ་ཆེན་པོ་བསྟན་པའི་མདོར་གསུངས་པས་ལྟ་བར་བྱའོ།། ཐོབ་པའི་ཡོན་ཏན་ནི། ལེགས་པར་སྤྱད་པའི་ལས་ཀུན་གྱིས།། བསོད་ནམས་ཡེ་ཤེས་རབ་རྫོགས་པའི།། ཟླ་བ་ཉ་ལ་སྐར་མ་ཡིས།། འཁོར་དུ་རྣམ་པ་ཀུན་གྱིས་བསྐོར།། ཞེས་གསུངས་ཏེ། ལེགས་པར་སྤྱད་པ་ནི་རྣམ་པར་དཀར་བའི་ལས་བསོད་ནམས་དང་ཡེ་ཤེས་ཀྱི་ཚོགས་རབ་ཏུ་བསགས་པའི་ཕྱིར་སྣང་ལ་མཚན་ བཟང་པོ་སུམ་ཅུ་རྩ་གཉིས་ཏེ། རྣམ་གྲངས་ནི་སྔར་བསྟན་ཟིན་པ་རྣམས་ཡིན་ལ། འདིར་སློབ་དཔོན་ཉིད་ཀྱིས་རྒྱུ་དང་སྦྱར་ཏེ། རིན་པོ་ཆེའི་ཕྲེང་བར་གསུངས་པ་ནི། མཆོད་རྟེན་མཆོད་བྱས་འཕགས་པ་དང༌།། རྒན་རབ་རྣམས་ནི་ལེགས་བཀུར་བས།། དཔལ་ལྡན་ཕྱག་ཞབས་འཁོར་ལོ་ཡིས།། མཚན་པའི་འཁོར་ལོས་བསྒྱུར་བར་འགྱུར།། རྒྱལ་པོ་ཆོས་ལ་རྟག་པར་ནི།། ཡང་དག་བླངས་པ་བརྟན་པར་མཛོད།། དེས་ནི་ཤིན་ཏུ་ཞབས་གནས་པས།། བྱང་ཆུབ་སེམས་དཔའ་འགྱུར་བ་ལགས།། སྦྱིན་དང་སྙན་པའི་ཚིག་དང་ནི།། ཕན་དང་དོན་གཅིག་སྤྱོད་པ་ཡིས།། དཔལ་ལྡན་ཕྱག་སོར་དྲ་བ་ཡིས།། འབྲེལ་པའི་ཕྱག་རིང་ཅན་དུ་འགྱུར།། བཟའ་བ་དང་ནི་བཏུང་བའི་མཆོག། རབ་ཏུ་མང་པོ་བྱིན་པ་ཡིས།། དཔལ་ལྡན་ཕྱག་དང་ཞབས་མཉེན་ཅིང༌།། སྐུ་ཆེ་བདུན་ཡང་མཐོ་བར་འགྱུར།། འཚེ་མེད་བསད་པ་ཐར་བྱས་པས།། སྐུ་མཛེས་དྲང་ཞིང་ཆེ་བ་དང༌།། ཚེམས་རིང་སོར་མོ་རིང་བ་དང༌།། རྟིང་པ་ཡངས་པ་དག་ཏུ་འགྱུར།། ཡང་དག་བླངས་པ་ཆོས་ཀྱི་རྣམས།། སྤེལ་བས་དཔལ་ལྡན་མདོག་བཟང་ཞིང༌།། ཞབས་ཀྱི་ལོང་བུ་མི་མངོན་དང༌།།

བ་སྤུ་གྱེན་དུ་ཕྱོགས་མཚན་འགྱུར།། རིགས་དང་བཟོ་ལ་སོགས་པའི་ལས།། གུས་པས་ལེན་དང་གུས་སྦྱིན་པས།། ཨེ་ན་ཡ་ཡི་བྱིན་པ་དང༌།། ཡིད་རྣོ་ཤེས་རབ་ཆེན་པོར་འགྱུར།། རང་གི་ནོར་དག་བླངས་གྱུར་ན།། མྱུར་དུ་བཏང་བའི་བརྟུལ་ཤུགས་ཀྱིས།། ཕྱག་ལེགས་བདེ་བ་འཇིག་རྟེན་གྱི།། རྣམ་པར་འདྲེན་པ་ཉིད་དུ་འགྱུར།། བཤེས་གཉེན་ཕན་ཚུན་འབྱེད་པ་དག། ཡང་དག་བསྡུམ་པར་བྱས་པ་ཡིས།། དཔལ་ལྡན་མདོམས་ཀྱི་སྦ་བ་ནི།། སྦུབས་སུ་ནུབ་པའི་རྣམ་པར་འགྱུར།། ཁང་བཟང་དང་ནི་གདིང་བ་དག། བདེ་ཞིང་བཟང་བ་དག་སྦྱིན་པས།། གསེར་ནི་བཙོ་མ་དྲི་མེད་པ།། ཤིན་ཏུ་འཇམ་པའི་མདོག་འདྲར་འགྱུར།། བླ་ན་མེད་པའི་དབང་བྱིན་ཅིང༌།། རིགས་པས་བླ་མའི་རྗེས་བཟུང་བས།། དཔལ་ལྡན་བ་སྤུ་ཉག་རེ་དང༌།། ཞལ་ནི་མཛོད་སྤུས་རྒྱན་པར་འགྱུར།། སྙན་ཞིང་དག་པར་སྨྲ་བ་དང༌།། ལེགས་པར་སྨྲས་དང་མཐུན་བྱས་པས།། དཔུང་མགོ་ཤིན་ཏུ་ཟླུམ་བྱས་དང༌།། རོ་སྟོད་སེང་གེ་འདྲ་བར་འགྱུར།། ནད་པ་རྣམས་ལ་རིམ་གྲོ་དང༌།། གསོས་པས་ཐལ་གོང་རྒྱས་པ་དང༌།། བདག་ཉིད་རྣལ་དུ་གནས་པ་དང༌།། རོ་བྲོ་བ་ཡི་མཆོག་ཏུ་འགྱུར།། ཆོས་དང་མཐུན་པའི་བྱ་བ་ལ།། ཐོག་དྲངས་པས་ནི་དབུ་གཙུག་ཏོར།། ལེགས་གནས་ནྱ་གྲོ་ཏ་ལྟ་བུར།། ཆུ་ཞེང་གབ་པ་དག་ཏུ་འགྱུར།། ཚིག་ནི་བདེན་པར་འཇམ་པོ་དག། ཡུན་རིང་དུས་སུ་བརྗོད་པ་ཡིས།། མིའི་དབང་པོ་ལྗགས་ཡངས་དང༌།། ཚངས་པ་ཡི་ནི་དབྱངས་ལྡན་འགྱུར།། བདེན་པའི་ཚིག་ནི་མཁྱེན་བཀྱེས་ནས།། སེང་གེའི་འགྲམ་འདྲ་ཐུབ་དཀར་འགྱུར།། ལེགས་པར་གུས་དང་བཀུར་སྟི་དང༌།། ཇི་ལྟར་རིགས་པ་རྗེས་འཇུག་པས།། ཚེམས་ནི་ཤིན་ཏུ་དཀར་བ་དང༌།། མདོག་ལྡན་མཉམ་པའི་ཚེམས་སུ་འགྱུར།། བདེན་དང་ཕྲ་མ་མེད་པ་ཡིས།། ཚིག་ནི་ཡུན་རིང་གོམས་པ་ཡིས།། དཔལ་ལྡན་ཚེམས་ནི་བཞི་བཅུ་ཐམ།། མཉམ་པར་ཐགས་ཀྱང་བཟང་བར་འགྱུར།། ཆགས་དང་སྡང་དང་རྨོངས་མེད་ཅིང༌།། བྱམས་པས་སེམས་ཅན་བལྟས་པ་ཡིས།། སྤྱན་ནི་བཀྲག་ཅན་མཐོན་འཐིང་ལ།།

རྫི་མ་བ་ཡི་ལྟ་བུར་འགྱུར།། དེ་ལྟར་མངོན་ན་རྒྱུ་བཅས་པའི།། སུམ་ཅུ་རྩ་གཉིས་དེ་དག་ནི།། སྐྱེས་བུ་ཆེན་པོ་སེང་གེ་ཡི།། མཚན་རྣམས་ལགས་པས་མཁྱེན་པར་མཛོད།། ཞེས་གསུངས་པ་ནི། འདིར་དངོས་ཀྱི་རྒྱུ་སེམས་ཀྱི་ཆ་དག་པའི་ཆ་ལུགས་ལྟར། སྣང་བ་ལ་རྐྱེན་གྱི་རྒྱུ་དེ་རྣམས་ཀྱིས་དག་པ་གོང་ནས་གོང་དུ་འཕགས་པར་གསུངས་ཏེ། དེ་ཡང་བཤད་པ། རང་སངས་རྒྱས་ཀུན་ལས་བྱུང་དང༌།། སློབ་དང་མི་སློབ་ལས་བྱུང་དང༌།། འཇིག་རྟེན་མ་ལུས་བསོད་ནམས་ཀུན།། འཇིག་རྟེན་བཞིན་དུ་དཔག་མེད་གང༌།། དེ་བཅུར་བསྒྲེས་པར་གྱུར་པ་ཡིས།། བ་སྤུའི་བུ་ག་གཅིག་འགྲུབ་སྟེ།། བ་སྤུའི་བུ་ག་ཐམས་ཅད་ཀྱི།། བརྒྱ་འགྱུར་དཔེ་བྱད་བཟང་པོ་གཅིག། དཔེ་བྱད་ཀུན་ཀྱང་བརྒྱར་བསྒྱུར་བས།། མཚན་ནི་སུམ་ཅུའི་གཅིག་གི་རྒྱུའོ།། དེ་ཀུན་སྟོང་བསྒྱུར་མཛོད་སྤུའོ།། དེ་འདྲ་སྟོང་ཕྲག་བརྒྱ་བསྡོམས་པས།། སྐྱོབ་པའི་གཙུག་ཏོར་བསྐྱེད་པར་བྱེད།། ཅེས་གཟུགས་སྐུའི་ཡོན་ཏན་རྒྱ་ཆེར་བསྟན་པ་རྟོགས་པར་བྱའོ།། འདིར་ཟླ་བ་ཉ་བ་ལ་སྐར་མས་བསྐོར་བ་ཞེས་བརྗོད་པ་ནི། འདི་ལྟ་བུ་སྣང་བའི་ཚུལ་ཏེ། རྒྱུད་བླ་མ་ལས་ཀྱང༌། ཇི་ལྟར་སྤྲིན་མེད་མཁའ་ཡི་ཟླ་བའི་གཟུགས།། སྟོན་ཁའི་ཆུ་སྔོན་མཚོར་ནི་མཐོང་བ་ལྟར།། དེ་བཞིན་རྒྱལ་སྲས་ཚོགས་ཀྱི་ཁྱབ་བདག་གཟུགས།། རྫོགས་སངས་དཀྱིལ་འཁོར་ནང་དུ་མཐོང་བར་འགྱུར།། ཞེས་འབྱུང་ངོ༌།། རྒྱས་པར་ནི་ཁྱེའུ་རིན་ཆེན་གྱིས་ཞུས་པའི་མདོ་དང༌། སངས་རྒྱས་རྗེས་སུ་དྲན་པའི་ཏིང་ངེ་འཛིན་རྒྱ་མཚོའི་མདོ་ལས་གསུངས་སོ།། འཕྲིན་ལས་བཤད་པ་ནི་རྣམ་པ་ལྔ་སྟེ། འཕྲིན་ལས་ཀྱི་གཙོ་བོ་རྒྱལ་བའི་སྲས་དབང་བསྐུར་བར་བསྩོལ་བ་དང༌། འཁོར་བ་ན་འཕྲིན་ལས་མཛད་ཚུལ་དང༌། ཞི་བ་རྣམས་བསྐུལ་བ་དང༌། མྱ་ངན་ལས་འདས་པའི་དོན་དང༌། འབད་པ་མེད་པའི་འཕྲིན་ལས་ཀྱི་དོན་བསྟན་པའོ། །དང་པོ་ནི། སངས་རྒྱས་ཕྱག་གི་ཉི་མ་དེར།། དྲི་མེད་རིན་ཆེན་འབར་འགྱུར་ཏེ།། སྲས་ཀྱི་ཐུ་བོར་དབང་བསྐུར་བས།།

དབང་བསྐུར་བ་ནི་ཀུན་ཏུ་སྩོལ།། ཞེས་གསུངས་ཏེ། མངོན་པར་རྗོགས་པར་སངས་རྒྱས་པར་གྱུར་པ་དེ་ལ་མཛད་པ་དང་འཕྲིན་ལས་དཔག་ཏུ་མེད་མོད་ཀྱང༌། གཙོ་བོ་ནི་འདི་ཡིན་ཏེ། ཆོས་ཀྱི་སྐུ་ལས་མ་གཡོས་པར་ལོངས་སྤྱོད་རྫོགས་པའི་སྐུ་སྟོན་ཏོ། །དེ་ལས་སྐྱེ་བའི་སྤྲུལ་པ་དགའ་ལྡན་གྱི་གནས་སུ་དམ་པ་ཏོག་དཀར་པོ་ལྟ་བུ་སྟོན་ཏོ།། དེས་བྱང་ཆུབ་སེམས་དཔའི་སྤྲུལ་པ་གང་གིས་གླིང་བཞི་པའི་འཇིག་རྟེན་བྱེ་བ་ཕྲག་བརྒྱར་དུས་གཅིག་མཛད་པ་བཅུ་གཉིས་ཀྱི་ཚུལ་གྱིས་དཔག་ཏུ་མེད་པའི་དོན་མཛད་མོད་ཀྱིས་ཀྱང༌། གཙོ་བོར་བྱང་ཆུབ་སེམས་དཔའ་བྱམས་པ་སྲས་ཀྱི་ཐུ་བོར་དབང་བསྐུར་བ་ལྟ་བུ་དང༌། ཕལ་པོ་ཆེ་ལས། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱི་བོར་ཕྱག་བཞག་སྟེ། དབང་བསྐུར་བར་བསྟན་པ་ལྟ་བུ་དང༌། སངས་རྒྱས་ཀྱི་ཕྱག་གི་ཡེ་ཤེས་ཀྱི་ཉི་མར་བསྒྲིབ་པ་ཐམས་ཅད་བྲལ་བའི་རིན་ཆེན་འབར་བས་རྒྱལ་བའི་སྲས་རྒྱ་མཚོ་དབང་བསྐུར་བ་རྒྱུན་ཆད་མེད་པར་སྩོལ་བར་མཛད་དོ། །དེ་ལྟར་ཡང༌། ཆོས་ཀྱི་སྐུ་ལས་མ་གཡོས་པར།། སྤྲུལ་པའི་རང་བཞིན་སྣ་ཚོགས་ཀྱིས།། སྐྱེ་བ་མངོན་པར་སྐྱེ་བ་དང༌།། དགའ་ལྡན་གནས་ནས་འཕོ་བ་དང༌།། ལྷུམས་སུ་འཇུག་དང་བལྟམས་པ་དང༌།། བཟོའི་གནས་ལ་མཁས་པ་དང༌།། བཙུན་མོའི་འཁོར་གྱིས་རོལ་པ་དང༌།། ངེས་འབྱུང་དཀའ་བ་སྤྱད་པ་དང༌།། བདུད་སྡེ་འཇོམས་དང་རྫོགས་པར་ནི།། བྱང་ཆུབ་ཆོས་ཀྱི་འཁོར་ལོ་དང༌།། མྱ་ངན་འདའ་བར་གཤེགས་མཛད་རྣམས།། ཡོངས་སུ་མ་དག་ཞིང་རྣམས་སུ།། སྲིད་པ་ཇི་སྲིད་གནས་པར་སྟོན།། ཞེས་གསུངས་པ་ཡིན་ནོ།། གཉིས་པ་འཁོར་བའི་སེམས་ཅན་གྱི་དོན་མཛད་པའི་ཚུལ་ནི། རྣལ་འབྱོར་ཆེན་པོ་དེར་གནས་ནས།། རྨོངས་པས་དམན་པའི་སེམས་ཅན་རྣམས།། སྡུག་བསྔལ་གྱིས་གཡེངས་འཇིགས་པ་ལ།། ལྷ་ཡི་སྤྱན་གྱིས་གཟིགས་གྱུར་ནས།། དེ་ཡི་སྐུ་ལས་འོད་ཟེར་རྣམས།། འབད་པ་མེད་པར་འབྱུང་བར་འགྱུར།། རྨོངས་པའི་མུན་པར་ཞུགས་པ་དེའི།།

སྒོ་རྣམས་འབྱེད་པར་མཛད་པ་ཡིན།། ཞེས་གསུངས་ཏེ། ཞི་གནས་ལྷག་མཐོང་མཐར་སོན་པས་ན་རྣལ་འབྱོར་ཆེན་པོ་སྟེ། དེ་ལ་གནས་པའི་སངས་རྒྱས་དེ་ནི། རྨོངས་པ་ནི་རང་གི་སངས་རྒྱས་ཀྱི་སྙིང་པོ་མི་ཤེས་པ་དམན་པ་ནི་ངན་སོང་རྣམས་ཏེ། སྡུག་བསྔལ་གྱིས་གཡེངས་པ་འཇིགས་སུ་རུང་བ་རྣམས་སྒྲིབ་པ་མེད་པའི་སངས་རྒྱས་ཀྱི་ལྷའི་སྤྱན་གྱིས་གཟིགས་པར་གྱུར་ནས། མཆོག་གི་སྤྲུལ་པ་ཆེན་པོ་དེའི་སྐུ་ལས་འོད་ཟེར་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་ཅུ་བྱུང་བར་གྱུར་ནས་རྨོངས་པའི་མུན་པར་ཞུགས་པ་རྣམས་ཀྱི་ཐར་པའི་ལམ་གྱི་སྒོ་ཕྱེ་ནས། ཞི་བའི་ལམ་དུ་འགྲོ་བར་མཛད་དོ། །འདི་ཡང་རྒྱས་པར་འོད་ཟེར་བྱེ་བ་ཁྲག་ཁྲིག་བརྒྱ་འགྲུབ་པ་བསྟན་པའི་མདོ་བཞིན་ཤེས་པར་བྱའོ།། གསུམ་པ་ཞི་བ་རྣམས་བསྐུལ་བའི་འཕྲིན་ལས་བསྟན་པ་ནི། ལྷག་བཅས་མྱ་ངན་འདས་པ་རྣམས།། ལྷག་མེད་མྱ་ངན་འདས་པར་འདོད།། ཅེས་གསུངས་ཏེ། འདིར་ལྷག་བཅས་ལྷག་མེད་ཉན་ཐོས་ཀྱི་འདོད་པ་དེ་མ་ཡིན་ཏེ། འདི་ལ་ལྷག་བཅས་ནི། ཉན་རང་གི་དགྲ་བཅོམ་པ་དང༌། རང་ བྱང་ཆུབ་ཐོབ་པ་སྟེ། ཇི་ལྟར་ན་དེ་ལྷག་མ་ཅན་ཡིན་ཞེ་ན། ས་བོན་ཐམས་ཅད་པའི་ཀུན་གཞིའི་རྣམ་པར་ཤེས་པ་མ་སྤངས་པའི་ཕྱིར་ན་ལྷག་མ་དེ་ཉིད་ཡོད་དོ།། འདི་ཁམས་གསུམ་དུ་སྐྱེ་བའི་ས་བོན་ཅན་དུ་ཉོན་མོངས་པ་ཤེས་རབ་ཀྱིས་བཅད་པས་ཟག་པ་མེད་པའི་དབྱིངས་ན་ཞི་བའི་ཏིང་ངེ་འཛིན་གྱིས་ཡིད་ཀྱི་རང་བཞིན་གྱི་ལུས་ཡོད་པས་ལྷག་བཅས་ཀྱང་ཡིན་ལ། མྱ་ངན་ལས་འདས་པ་ཡང་ཡིན་ནོ།། དེ་ཡང་བྱང་ཆུབ་སེམས་འགྲེལ་ལས། སྲིད་པའི་ལམ་ལ་སྐྱོ་རྣམས་ལ།། ངལ་བསོའི་དོན་དུ་ཐེག་པ་ཆེར།། འབྱུང་བའི་ཡེ་ཤེས་གཉིས་པོ་ཡང༌།། གསུངས་པ་ཡིན་ཏེ་དོན་དམ་མིན།། ཇི་སྲིད་སངས་རྒྱས་ཀྱིས་མ་བསྐུལ།། དེ་སྲིད་ཡེ་ཤེས་ལུས་དངོས་ཅན།། ཏིང་འཛིན་མྱོས་པས་བརྒྱལ་གྱུར་པ།། ཉན་ཐོས་དེ་དག་གནས་པར་འགྱུར།། བསྐུལ་ན་སྣ་ཚོགས་གཟུགས་ཀྱིས་ནི།། སེམས་ཅན་དོན་ལ་ཆགས་གྱུར་ཅིང༌།།

བསོད་ནམས་ཡེ་ཤེས་ཚོགས་བསགས་ནས།། སངས་རྒྱས་བྱང་ཆུབ་ཐོབ་པར་འགྱུར།། ཞེས་བསྟན་ནས། འོ་ན་སྲིད་པའི་སྐྱེ་བའི་ས་བོན་སྤྱད་པ་དེ་ཡང་སྲིད་པར་ལུས་ཇི་ལྟར་སྐྱེ་ཞེ་ན། རྒྱུ་ས་བོན་ཐམས་ཅད་པའི་བག་ཆགས་ཀྱི་རྟེན་དང༌། རྐྱེན་སངས་རྒྱས་ཀྱི་འོད་ཟེར་གཉིས་ཀྱིས་རུང་སྟེ། གཉིས་ཀྱིས་བག་ཆགས་ཡོད་པའི་ཕྱིར།། བག་ཆགས་ས་བོན་བརྗོད་པ་ཡིན།། ས་བོན་དེ་དངོས་ཚོགས་པས་ནི།། སྲིད་པའི་མྱུ་གུ་བསྐྱེད་པར་བྱེད།། ཅེས་གསུངས་སོ། །རྒྱུད་བླ་མ་ལས་ཀྱང༌། མི་རྟག་སྡུག་བསྔལ་བདག་མེད་དང༌།། ཞི་བའི་སྒྲའི་ཐབས་མཁྱེན་ནས།། མྱ་ངན་འདས་ལ་རབ་འཇུག་མཛད།། ཞི་བའི་ལམ་ལ་རབ་ཞུགས་པའི།། མྱ་ངན་འདས་ཐོབ་འདུ་ཤེས་ཅན།། དེ་དག་སྔར་འཛིན་ལས་བཟློག་སྟེ།། དམ་ཆོས་པདྨ་དཀར་ལ་སོགས།། ཆོས་ཀྱི་དེ་ཉིད་ཡོངས་བཟུང་སྟེ།། ཐབས་དང་ཤེས་རབ་ཡོངས་བཟུང་ནས།། བྱང་ཆུབ་མཆོག་ཏུ་ལུང་སྟོན་ཏོ།། ཟབ་དང་མཐུ་ནི་སྣ་ཚོགས་དང༌།། བྱིས་པའི་དོན་མཐུན་ཉེར་འདྲེན་པས།། འདི་དག་གྲངས་བཞིན་ཟབ་པ་དང༌།། རྒྱ་ཆེའི་བདག་ཉིད་ཡིན་ཞེས་བྱ།། ཞེས་གསུངས་པས། འདིའི་ལྷག་མེད་ཀྱི་མྱ་ངན་ལས་འདས་པ་སངས་རྒྱས་ཏེ། འདི་ལ་འགོད་པ་ནི་འཕྲིན་ལས་སོ།། ཞི་བ་མྱང་འདས་དོན་བཤད་པ་ནི། འདི་ནི་མྱ་ངན་འདས་པ་ཉིད།། དྲི་མ་མེད་པ་སེམས་གྱུར་པ།། སེམས་ཅན་ཀུན་གྱི་དངོས་མེད་པའི།། ངོ་བོ་དེ་ཡང་དེའི་སྤྱོད་ཡུལ།། དེ་མཐོང་བྱང་ཆུབ་སེམས་དབང་པོ།། ཤིན་ཏུ་དྲི་མེད་ཆོས་ཀྱི་སྐུ།། ཞེས་གསུངས་ཏེ། འདིར་སངས་རྒྱས་བཅོམ་ལྡན་འདས་རྣམས་ཀྱི་མྱ་ངན་ལས་འདས་པ་ཞེས་གསུངས་པ་དེ་ཉིད་ནི་འདི་ལྟར་རིག་པར་བྱ་སྟེ། དྲི་མ་མེད་པའི་སེམས་ཞེས་བྱ་བ་ཉོན་མོངས་པའི་སྦུབས་བྱེ་བ་མཐའ་ཡས་པས་དཀྲིས་པ་འདི། སྔར་བསྟན་པ་ལྟར་གནས་ཡོངས་སུ་གྱུར་པའི་ངོ་བོ་སེམས་ཅན་ཐམས་ཅད་ལ་གནས་ཀྱང༌། སེམས་ཅན་ཀུན་གྱི་བསམ་པ་དང༌། གཞལ་བར་བྱ་བའི་དངོས་པོ་བསམ་གྱིས་མི་ཁྱབ་པ་འདི་ནི། ཆུ་ཟླ་ལྟ་བུའི་ངོ་བོ་སྟེ།

བློ་མཆོག་དེ་ཡི་སྤྱོད་(ཡུལ་)ཡིན་པས། དེ་མཐོང་ནས་མཐར་ཐུག་པའི་ཚེ་ཤིན་ཏུ་དྲི་མ་མེད་པའི་སྐུ་ཐོབ་པ་ཞེས་བྱའོ། །དེ་སྐད་དུ་ཡང༌། སེམས་ནི་རྫོགས་པའི་སངས་རྒྱས་ཉིད།། སངས་རྒྱས་གཞན་དུ་བསྟན་པ་མེད།། ཅེས་གསུངས་ཏེ། འདི་ནི་དྲི་མ་མེད་པ་ལ་སེམས་ཀྱི་མིང་གིས་བསྟན་པ་ཡིན་ནོ། །སེམས་དང་ཡིད་དང་རྣམ་པར་ཤེས་པ་ཞེས་བྱ་བའི་སྒྲས་བརྗོད་པ་ནི་རྣམ་པ་ཐམས་ཅད་དུ་དྲི་མ་མེད་པས་དེ་མེད་པར་གྱུར་ན་སངས་རྒྱས་ཞེས་བྱའོ།། འབད་པ་མེད་པའི་འཕྲིན་ལས་ཀྱི་དོན་བསྟན་པ་ནི། དྲི་མ་མེད་པའི་ཆོས་སྐུ་ལས།། ཡེ་ཤེས་རྒྱ་མཚོར་གནས་གྱུར་ནས།། སྣ་ཚོགས་ནོར་བུ་ཇི་བཞིན་དུ།། དེ་ལས་སེམས་ཅན་དོན་རྣམས་མཛད།། ཞེས་གསུངས་ཏེ། དྲི་མ་མེད་པའི་ཆོས་ཀྱི་སྐུ་ལས་གནས་གྱུར་པ་དེ་ནི་ཅི་ཡང་མེད་པ་གྱུར་པ་མ་ཡིན་གྱི། ཡེ་ཤེས་ཀྱི་རྒྱ་མཚོར་རྟོག་པའི་ཚོགས་རྒྱ་མཚོ་རྣམས་གནས་གྱུར་པ་སྟེ། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་མཐར་སོན་པའོ། །དེ་ཡང༌། རྣམ་པ་ཀུན་ཞེས་བྱ་བ་ཡང༌། སྦྱིན་པ་ལ་སོགས་པ་སྔར་བསྟན་པའི་ཁམས་རྒྱས་པར་བྱེད་པའི་ཆོས་ཐམས་ཅད་དོ། །དེའི་མཆོག་གིས་གོང་ན་མེད་པའི་མཐར་སོན་པའོ།། སྟོང་པ་ཉིད་ནི་རང་གི་ངོ་བོས་དག་པ་ཉིད་དུ་སོན་པས་དབྱེ་བ་མེད་པའི་ཕྱིར་ཏེ། འདི་ཡང་རྒྱས་པར་ནི་རྒྱུད་བླ་མར་རི་མོ་མཁན་ཕྱོགས་རེ་ཤེས་པ་ཐམས་ཅད་མ་འཚོགས་ན་རི་མོ་ཐམས་ཅད་རྫོགས་པར་མི་འགྱུར་བའི་དཔེས་བརྗོད་ནས། དེ་རྣམས་དྲི་མེད་གང་དག་ཡིན།། སྦྱིན་དང་ཚུལ་ཁྲིམས་བཟོད་ལ་སོགས།། རྣམ་པ་ཀུན་གྱི་མཆོག་ལྡན་པ།། སྟོང་པ་ཉིད་ནི་གཟུགས་སུ་བརྗོད།། ཤེས་རབ་ཡེ་ཤེས་རྣམ་གྲོལ་རྣམས།། གསལ་དང་འཕྲོ་དང་དག་ཕྱིར་དང༌།། ཐ་དད་མེད་ཕྱིར་འོད་དང་ཟེར།། ཉི་མའི་དཀྱིལ་འཁོར་ཉིད་དང་མཚུངས།། དེས་ན་སངས་རྒྱས་མ་ཐོབ་པར།། མྱ་ངན་འདས་པ་མི་འཐོབ་སྟེ།། འོད་དང་འོད་ཟེར་སྤངས་ནས་ནི།། ཉི་མ་ལྟ་བར་མི་ནུས་བཞིན།། ཞེས་མཐར་ཐུག་པ་ནའང༌།

སངས་རྒྱས་ཀྱི་རྒྱུད་ལ་མངའ་བ་རྣམ་པར་མི་རྟོག་པའི་ཤེས་རབ་ནི། ཤེས་བྱའི་དེ་ཁོ་ན་ཉིད་དམ་པའི་མུན་པ་སེལ་བར་ཉེ་བར་གནས་པའི་ཕྱིར། འོད་གསལ་བ་དང་ཆོས་མཚུངས་ལ། དེའི་རྗེས་ལས་ཐོབ་པའི་ཤེས་བྱའི་དངོས་པོ་མ་ལུས་པ་རྣམ་པ་ཐམས་ཅད་ལ་འཇུག་པས་ན། འོད་ཟེར་གྱི་དྲ་བ་འཕྲོ་བ་དང་ཆོས་མཚུངས་སོ། །དེ་གཉིས་ཀའི་རྟེན་སེམས་ཀྱི་རང་བཞིན་རྣམ་པར་གྲོལ་བ་ནི། ཤིན་ཏུ་དྲི་མ་མེད་ཅིང་འོད་གསལ་བ་ཉིད་ཀྱིས་ཉི་མའི་དཀྱིལ་འཁོར་རྣམ་པར་དག་པ་དང་ཆོས་མཚུངས་སོ།། གསུམ་པ་ཡང་ཆོས་དབྱིངས་དང་དབྱེ་བ་མེད་པའི་རང་བཞིན་ཉིད་ཀྱིས་གསུམ་པོ་དེ་རྣམ་པར་དབྱེ་བ་མེད་པ་དང༌། ཆོས་མཚུངས་པས་ན་གཅིག་མ་རྟོགས་ཀྱང་རྣམ་པར་གྲོལ་བ་མི་རིགས་པས། འོད་ཟེར་སྤངས་ནས་ཉི་མ་མི་མཐོང་བའི་དཔེས་བསྟན་ཏོ།། དེ་ལྟར་ཡེ་ཤེས་རྒྱ་མཚོའི་འཕྲིན་ལས་མཛད་པའི་ཚུལ་ཡང༌། འབད་རྩོལ་མེད་ཅིང་ལྷུན་གྱི་གྲུབ་པར་འཇུག་པ་ན། མཆོག་གི་སྤྲུལ་པ་ཆེན་པོ་སྟོན་པར་མཛད་པ་ནི། བཻ་ཌཱུརྱ་ལ་ཤར་བའི་བརྒྱ་བྱིན་གཟུགས་བརྙན་ལྟ་བུ་དང༌། གསུང་གི་ལྷའི་རྔ་བོ་ཆེ་ལྟ་བུ་དང༌། སྲིད་པ་ཐམས་ཅད་དུ་མཁྱེན་པ་དང་བརྩེ་བས་ཁྱབ་པ་སྤྲིན་ལྟ་བུ་དང༌། ལོངས་སྤྱོད་རྫོགས་པའི་སྐུ་ལས་སྤྲུལ་པའི་སྐུ་སྤྲོ་བ་ཚངས་པའི་དཔེ་དང༌། ཡེ་ཤེས་འཕྲོས་ནས་སྣང་བར་མཛད་ཀྱང་དྲི་མས་མ་གོས་པ་ཉི་མའི་དཔེ་དང༌། ཐུགས་རྟོག་པ་མི་མངའ་བར་སེམས་ཅན་གྱི་རེ་བ་སྐོང་བའི་འཕྲིན་ལས་འབྱུང་བས་ཡིད་བཞིན་གྱི་ནོར་བུ་ལྟ་བུ་དང༌། གསུང་ཉིད་དུ་མི་མཛད་ཀྱང་སོ་སོའི་རྣམ་རིག་དང་མཐུན་པ་བྲག་ཆའི་དཔེ་དང༌། སྐུ་ཐམས་ཅད་དུ་ཁྱབ་ཅིང་རྟག་ལ་ཐོགས་པ་དང་བྲལ་བས་ནམ་མཁའ་ལྟ་བུ་དང༌། སེམས་ཅན་ཐམས་ཅད་ཀྱི་རྣམ་པར་དཀར་བ་བསྐྱེད་པའི་རྟེན་མཛད་པས་ས་ལྟ་བུ་སྟེ། རྣམ་པ་དགུས་ཡེ་ཤེས་སྣང་བ་རྒྱན་གྱི་མདོ་ལས་རྒྱས་པར་གསུངས་པའི་དོན་བསྡུས་ཏེ། བསྟན་ནས་ཀྱང༌། 

གང་ཞིག་བརྒྱ་བྱིན་རྔ་དང་སྤྲིན་བཞིན་དང༌།། ཚངས་ཉི་ཡིད་བཞིན་ནོར་རྒྱལ་རིན་ཆེན་དང༌།། སྒྲ་བརྙན་ནམ་མཁའ་ས་བཞིན་སྲིད་པའི་བར།། འབད་མེད་གཞན་དོན་བྱེད་དེ་རྣལ་འབྱོར་རིག། རིན་ཆེན་ལྷ་དབང་སྣང་བཞིན་སྟོན་པ་དེ།། ལེགས་པར་འདོམས་མཛད་ལྷའི་རྔ་དང་མཚུངས།། ཁྱབ་བདག་མཁྱེན་དང་བརྩེ་བའི་སྤྲིན་ཚོགས་ནི།། མཐའ་ཡས་འགྲོ་བ་སྲིད་རྩེའི་བར་དུ་ཁྱབ།། ཚངས་བཞིན་ཟག་མེད་གནས་ལ་མ་བསྐྱོད་པར།། སྤྲུལ་པ་རྣམ་པ་དུ་མ་རབ་ཏུ་སྟོན།། ཉི་བཞིན་ཡེ་ཤེས་སྣང་བ་རབ་འཕྲོ་གང༌།། རྣམ་དག་དྲི་མེད་ཡིད་བཞིན་ནོར་འདྲའི་ཐུགས།། རྒྱལ་བ་རྣམས་ཀྱི་གསུང་དེ་བྲག་ཆ་བཞིན་དུ་ཡི་གེ་མེད།། སྐུ་ནི་ནམ་མཁའ་བཞིན་དུ་ཁྱབ་དང་གཟུགས་མེད་རྟག་པ་ཉིད།། ས་བཞིན་འགྲོ་བའི་དཀར་པོ་ཀུན་གྱི་སྨན་རྣམས་མ་ལུས་པའི།། རྣམ་པ་ཀུན་གྱི་གཞིར་གྱུར་པ་ནི་སངས་རྒྱས་ས་ཡིན་ནོ།། ཞེས་བྱམས་པས་བསྡུས་ཏེ་གསུངས་སོ།། འདི་ལ་བློ་གྲོས་དམན་པ་གང་དག་སློབ་དཔོན་ཟླ་བ་གྲགས་པས་ཡེ་ཤེས་འདི་རྣམས་མི་འདོད་དོ་སྙམ་ན། དེ་ལྟ་མ་ཡིན་ནོ། །དབུ་མ་འཇུག་པ་ལས། སེམས་འགག་པ་དེ་སྐུ་ཡི་མངོན་སུམ་མཛད།། དེ་གང་ཞེ་ན། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌།། ཡིད་བཞིན་ནོར་བུ་ཇི་བཞིན་རྣམ་མི་རྟོག། འགྲོ་གྲོལ་བར་དུ་འཇིག་རྟེན་འབྱོར་སླད་རྟག། འདི་ནི་སྤྲོས་དང་བྲལ་ལ་སྣང་བར་འགྱུར།། ཞེས་ཆོས་ཀྱི་སྐུ་ཤིན་ཏུ་དྲི་མ་མེད་པ་གསལ་བ་དང༌། རྣམ་པར་མི་རྟོག་པ་ དང༌། རྟག་པ་དང༌། སྣང་བ་བཞིས་བསྟན་ནས། དེའི་རྒྱུ་མཐུན་པ་ཟབ་པའི་ཆོས་སྐུ་ཞེས་བྱ་བའི་གཟུགས་ཡང༌། ཐུབ་དབང་དུས་གཅིག་ཁོ་ནར་དེ་རྒྱུ་མཐུན།། གཟུགས་སྐུ་སྐད་ཅིག་རང་གི་སྐྱེ་གནས་སྐབས།། སྔར་འགག་གསལ་དང་མ་འཆོལ་འབྱུང་ཚུལ་ནི།། མ་ལུས་ཀྱིས་བཀྲ་མཐའ་དག་སྟོན་པར་མཛད།། ཅེས་བྱ་བ་ནས། ཇི་སྲིད་འཇིག་རྟེན་མ་ལུས་མཆོག་ཏུ་ཞི་བ་མ་ཐོབ་དང༌།། ཇི་སྲིད་ནམ་མཁའི་ཁམས་རྣམས་ཐོབ་པར་མ་གྱུར་དེ་སྲིད་དུ།།

ཤེས་རབ་ཡུམ་དང་སྙིང་རྗེའི་མ་མས་བསྐྱེད་ཅིང་འཛིན་བྱེད་པས།། རྒྱལ་བ་ཁྱོད་ལ་རབ་ཏུ་ཞི་བར་གྱུར་པ་གང་ལ་མངའ༌།། ཞེས་བྱ་བའི་བར་དུ་རྒྱ་ཆེར་བསྟན་ཏོ།། མདོར་ན་འདི་རྣམས་ཇི་ལྟ་བར། སློབ་དཔོན་ཆེན་པོ་ཨརྱ་དེ་བ་དང༌། དཔའ་བོ་དང༌། བུདྡྷ་པ་ལི་དང༌། བྷྱ་ཡ་ཀ་ར་དང༌། ཡེ་ཤེས་སྙིང་པོ་ལ་སོགས་པ་ཐམས་ཅད་ཀྱི་བཞེད་པ་མཐུན་པ་རྒྱ་ཆེར་བསྟན་དུ་ཡོད་ཀྱང༌། ཡི་གེ་མངས་ཀྱིས་དོགས་པའི་ཕྱིར་མ་བཀོད་དོ། །འདི་ལ་འཕགས་པ་ཐོགས་མེད་ཀྱང་མཐུན་པར་གསུངས་སོ།། གཞན་སེམས་ཙམ་པ་ལ་ཡང་རྣམ་པར་རིག་པ་སངས་རྒྱས་ཀྱི་ཡེ་ཤེས་བདེན་པར་འདོད་པ་ཡོད་པ་ལ། སློབ་དཔོན་འཕགས་པས། ལུས་མེད་ན་ནི་རྣམ་པར་ཤེས།། ཡོད་མ་ཡིན་ཞེས་ཡོངས་རྟོགས་ནས།། དེ་ནི་སོ་སོ་རང་རིག་ཉིད།། ཇི་འདྲ་ཞེས་ནི་བརྗོད་པར་གྱིས།། ཞེས་བྱ་བ་ལ་སོགས་པའི་དགག་པ་མཛད་པ་དང༌། གནས་སྐབས་ཀྱིས་བརྗོད་པ་མི་འདྲ་བ་དག་ཡོད་ཀྱིས། དོན་གྱིས་གནས་ལུགས་ལ་ཐ་དད་པ་མེད་དོ། །དེ་བཞིན་དུ་ཐེག་པ་ཐམས་ཅད་ཀྱི་ཡང་དག་པའི་ལྟ་བ་དང༌། རྟོགས་ཤིང་ཐོབ་པར་བྱ་བ་གཅིག་ཏུ་བཤད་ཅིང་ཤེས་པར་བྱ་སྟེ། ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང༌། སངས་རྒྱས་ཡེ་ཤེས་བསམ་མི་ཁྱབ།། འཛིན་པ་ལས་ནི་གང་གནས་པ།། དེ་ལ་ཡེ་ཤེས་ཡོད་མི་འགྱུར༌།། གང་དག་སྒྲ་ཡིས་བསྟན་པ་ཡིས།། ཆོས་རྣམས་མང་པོ་བསམ་མི་ཁྱབ།། སྒྲ་དེ་ལ་ཡང་གང་ཆགས་པ།། དགོངས་པས་བཤད་པ་མི་ཤེས་སོ།། ཅི་ལས་དགོངས་ཏེ་བཤད་པ་ཡི།། དགོངས་པ་དག་ནི་མི་ཤེས་པ།། ཆོས་ཉིད་ལ་ནི་མ་བསླབ་པར།། ཆོས་མ་ཡིན་པ་ཆོས་སུ་འཆད།། འཇིག་རྟེན་ཁམས་ནི་སྟོང་དག་ཏུ།། ངས་ནི་མདོ་སྡེ་གང་བཤད་པ།། ཚིག་འབྲུ་ཐ་དད་དོན་གཅིག་སྟེ།། ཐམས་ཅད་བརྗོད་པར་ནུས་མ་ཡིན།། ཚིག་གཅིག་རྣམ་པར་བསྒོམ་ན་ནི།། དེ་དག་ཐམས་ཅད་བསྒོམ་པར་འགྱུར།། སངས་རྒྱས་ཇི་སྙེད་ཐམས་ཅད་ཀྱིས།། ཆོས་རྣམས་མང་པོ་གང་བཤད་པ།། ཆོས་རྣམས་ཐམས་ཅད་སྟོང་པ་ཉིད།། མི་གང་དོན་ལ་མཁས་པ་དང༌།།

ཚིག་འདི་བསླབ་པར་གྱུར་པ་ལ།། སངས་རྒྱས་ཆོས་རྣམས་དཀོན་པ་མིན།། ཆོས་ཀུན་སངས་རྒྱས་ཆོས་ཡིན་ཏེ།། ཆོས་ཉིད་ལ་ཡང་གང་བསླབ་པ།། ཆོས་ཉིད་རབ་ཏུ་ཤེས་པ་ནི།། ཆོས་ཉིད་དང་ཡང་འགལ་མི་སྲིད།། ཅེས་གསུངས་སོ།། མདོར་བསྡུས་ན་རང་གི་ལུས་སེམས་མ་རིག་པའི་དྲ་བས་གཡོགས་པ་འདི་ལ་བརྟགས་ལ་རྒྱལ་བའི་དགོངས་པ་བདེན་པ་གཉིས་ཀྱི་གནས་ལུགས་ཤེས་པར་བྱ། ཚོགས་གཉིས་ཟུང་འབྲེལ་དུ་བསླབ་པར་བྱ། སྐུ་གཉིས་དབྱེར་མེད་ཀྱི་འབྲས་བུ་ཐོབ་པར་བྱའོ།། ཆོས་ཀྱི་དབྱིངས་སུ་བསྟོད་པ་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། །། ཞེས་འགྱུར་བྱེད་པས་བསྣན་པ་སྟེ་ལྷག་མ་མེད་པར་བསྟན་པའོ། །ཆོས་ཀྱི་དབྱིངས་སངས་རྒྱས་ཀྱི་སྙིང་པོ་རྨད་དུ་བྱུང་བ་ལ་བསྟོད་པ་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པའི་རྣམ་པ་རྒྱ་ཆེར་བཤད་པ། སྙིགས་མའི་དུས་སུ་བྱང་ཕྱོགས་གངས་ཅན་གྱི་རྒྱུད་དུ་བྱུང་བ་རང་བྱུང་རྡོ་རྗེས་མོས་པའི་མཐུ་ལ་བརྟེན་ནས་ཅི་ནུས་ཀྱིས་ཕྱེས་པའོ།། །། རྒྱལ་བའི་བསྟན་པ་ཟབ་ཅིང་རྒྱ་ཆེ་བ།། འཇམ་པའི་དབྱངས་དང་མ་ཕམ་རྒྱལ་བའི་སྲས།། ནམ་མཁའི་ཁྱོན་དང་མཉམ་པར་འཛིན་པར་མཛད།། འཛམ་བུ་གླིང་འདིར་མཁས་གྲུབ་དཔག་མེད་ཀྱང༌།། ཀུན་གྱི་མཆོག་ཏུ་རྒྱལ་བས་ལུང་བསྟན་པ།། འཕགས་པ་ཀླུ་སྒྲུབ་ཐོགས་མེད་རྣམ་གཉིས་ཀྱི།། རྗེས་འབྲང་འཛམ་གླིང་རྒྱན་མཆོག་བསྟན་པའི་གཉེན།། མདོ་དང་ཆོས་མངོན་འདུལ་བ་འགྲོ་བའི་དཔལ།། ལུང་རིགས་འོད་ཀྱིས་རྟོག་གེའི་མུན་པ་སེལ།། ཐུགས་རྗེ་ཆ་ཤས་གངས་ཅན་རྒྱུད་དུ་ཤར།། སྐྱེས་བོ་བློ་ལྡན་སྒྲུབ་ཅིང་སེམས་པར་བྱེད།། ཐོས་པའི་བྱིས་པ་རྣམས་ཀྱང་ཅ་ཅོ་འབྱིན།། རྒྱལ་བའི་སྙིང་པོ་དྲི་མེད་སྙིང་པོ་ལས།། བསྟོད་འདི་ས་བཅུའི་དབང་ཕྱུག་ཀུན་གྱིས་མཁྱེན།། ལྔ་རིགས་ལྷ་དང་ཉན་རང་རྣམས་ཀྱིས་ཀྱང༌།། དད་པའང་དཀའ་ན་ཤེས་པ་སྨོས་ཅི་དགོས།། རང་བྱུང་མིང་ཅན་བླུན་པོ་བདག་འདྲ་ཡི།།

སྤྱོད་ཡུལ་མིན་ཀྱང་མོས་པ་ཆེར་སྐྱེས་ནས།། རྒྱ་ཆེའི་མདོ་དང་བསྟན་བཅོས་ཇི་བཞིན་བཤད།། དགེ་བས་འགྲོ་ཀུན་ཐུབ་དབང་ལྟར་གྱུར་ཅིག། 