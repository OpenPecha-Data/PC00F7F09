སྔོན་བརྗོད།

༄༅། །སྲིད་པའི་འཇིགས་པ་ལས་སྐྱོབས་ཤིང༌།། རྣམ་གྲོལ་བགྲོད་པའི་ལམ་གཅིག་པུ།། ལུང་རྟོགས་གཉིས་བསྡུས་ཞི་བསིལ་ཆོས།། གུས་པའི་ཕྱག་གི་ཡུལ་དུ་བསྟེན།། དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ། བསྟན་བཅོས་དང་ཞལ་གདམས། ཟིན་བྲིས་དང༌། ཆོ་ག །ལོ་རྒྱུས་དང༌། རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ། བཞུགས་པ་དེ་དག་བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་འགྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ། ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག །ཐོས་བསམ་དང་ཉམས་ལེན་གནང་མཁན། དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲོས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། ཝཱ་ཎ་བཛྲ་བིདྱཱ་དཔེ་མཛོད་ཁང་གིས་སྤར་བསྐྲུན་ཞུས་དང་ཞུ་འཆར་བཞིན། ད་ལམ་དཔལ་རྒྱལ་དབང་ཀརྨ་པ་གསུམ་པ་རང་བྱུང་རྡོ་རྗེས་མཛད་པའི་དབུ་མ་ཆོས་དབྱིངས་བསྟོད་པའི་རྣམ་བཤད་དང༌། མངོན་རྟོགས་རྒྱན་གྱི་ས་བཅད་སྣང་བྱེད་སྒྲོན་མེ་གཞུང་དང་བཅས་པ་དང༌། ཤེར་ཕྱིན་སྐབས་བརྒྱད་ཀྱི་སྟོང་ཐུན་དང་བཅས་པའི་གཞུང་འདི་ཉིད། ཝཱ་ཎ་བཛྲ་བིདྱཱ་དཔེ་མཛོད་ཁང་ནས་ཕྱག་དཔེ་དེབ་གྲངས་ ༡༠༠༠ ཐམ་པ་སྤར་ཐེངས་དང་པོར་སྤར་བསྐྲུན་གནང་བ་དང༌།

དེ་སྐབས་དཔེ་ཆ་ཞུ་བསྒྲིག་འགན་ཁུར་བ་ཚེ་རིང་དང༌། མདུན་ཤོག་མཛེས་རིས་པ་ཀརྨ་ཆོས་འཕེལ་ལ་སོགས་པ་ཐམས་ཅད་ཀྱི་ཕྱ་ར་གྲུ་འདེགས་གནང་བ་ལ་སྙིང་ཐག་པ་ནས་ཐུགས་རྗེ་ཆེ་ཞེས་ཞུ་རྒྱུ་དང༌། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག་ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱི་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ། ཁྲ་འགུ་སྤྲུལ་མིང་པས།